Pertseo, Danaeren seme zintzoa
Aspaldiko garai haietan, bazen errege baten alaba, Danae izena zuena. Danaek seme bat izan zuen eta Pertseo deitu zion. Pertseo oso txikia zela, gaiztagin batzuek kutxa baten barruan sartu zituzten ama-semeak, eta itsasora bota. Itsasoan haizea zakar zebilen egun hartan, eta, haize zakar haren indarrarekin, itsasertzetik urrun joan zen kutxa, eta itsasoko uhinek intxaur-azala balitz bezala astindu zuten.

Kutxaren barruan, Danaek bere semetxoa besarkatu zuen eta estu-estu heldu zion. Emakumea beldurtuta zegoen, pentsatuz olatu handi haien artean besteak baino handiagoko batek kutxa irauli eta ozeanoan hondoratuko zuela, baina kutxa ez zen ez irauli, ez hondoratu eta bidaiari jarraitu zion. Gauarekin batera, ustekabean, kutxa uharte bateraino iritsi zen. Lur-ertzera hurbildu zenean, arrantzale baten sareetan katigatu zen eta arrantzale honek, ontziarekin batera, lehorrera eraman zuen kutxa. Uharte haren izena Serifos zen eta bertako erregearena Polidektes. Kutxa sarearekin harrapatu zuen arrantzalearen anaia zen errege hau.

Arrantzalea, zorionez, gizon zintzoa eta errukiorra zen, eta denbora luzez eta bihotz onez zaindu zituen ama-semeak, bai Danae eta baita Pertseo beronen seme txikia ere, eta biez arduratu zen, haurra mutil ederra bilakatu zen arte. Izan ere, arrantzalearekin bizi izan zen bitarte horretan, mutiko hura indartsua eta azkarra egin baitzen, gorputzez gorputzeko borrokalari abila eta armak erabiltzen oso trebea.

Baina ez pentsa gauzak errazak izan zirenik Danae eta honen semearentzat.

Pertseo gazte zalu eta indartsua bihurtu baino lehenago ezagutu zituen ama-semeak Polidektes erregeak. Bazekien bi arrotzak kutxa hauskor batean iritsi zirela uharteko hondartzara, eta bazekien bere anaia arrantzaleak zaintzen zituela. Eta ez zegoen sobera alai horrekin.

Polidektes erregea ez zen bere anaia arrantzalea bezain zintzoa eta errukiorra. Egia esan behar bada, gaiztoa zen erregea, oso gaiztoa, eta ez zituen batere maite bi arrotzak, eta haienganako asmo zitalak zituen. Aspalditik, Pertseo mutikotzen hasi zenetik, ari zitzaien Polidektes zitalkerietan, eta haren buruan ideia maltzur bat piztu zen: gaztetxoa laster baino lehen eginkizun arriskutsu batera bidaltzea.

Bai, horixe zen errege haren buruan zebilena: zerbait arriskutsua egiteko agindu Pertseori, eta urrutira bidali, han urrutian bizia gal zezan. Horrela, Danae semearen babesik gabe geratuko zen uhartean, eta errege gaizto hark nahi adina txarkeria eta kalte egin ahalko zizkion orduan.

Bihotz gaiztoko errege hark denbora luzea eman zuen bere helburu maltzur hura nola burutu asmatu ezinik. Han zebilen zer gaiztakeria aginduko Pertseori, zein balentria arriskutsu eta eginezin eskatuko gazte hari, eta asko pentsatu ondoren, eginkizun gogoangarri itxurako ekintza eginezin bat asmatu zuen Pertseori proposatzeko. Ia seguru zegoen abentura hark amaiera txarra izango zuela.

Eta Pertseo han galduko zelakoan pozik, gazteari deitzeko agindu zuen.



Polidektes erregearen mandatu zitala
Polidektes erregearen mandatua jaso zuenean, Pertseo jauregira joan zen. Erregea bere besaulki handian eserita topatu zuen:

 Pertseo  esan zion Polidektes erregeak, irribarre maltzur batekin , mutiko ederra eta ausarta zara. Zuk eta zure amak esker asko jaso dituzue uharte honetan, bai nire eskutik, baita nire anaia arrantzalearenetik ere. Uste dut ondo legokeela guk egindako mesede horien ordezkoak eskaintzen ahaleginduko bazina. Esker oneko mutila baldin bazara, behintzat 

 Gorentasuna, berorren baimenarekin  erantzun zion Pertseok , neure bizitza ere gustura jarriko nuke arriskuan nire esker ona erakustearren.

 Oso ondo. Hala izanik  jarraitu zuen erregeak bere asmo maltzurrak ezkutatuz , badut uharte honen eta bertakoon ohoretan zuk egin dezakezun eginkizun xume bat. Gazte ausarta eta saiatua zaren aldetik, poztu ere egingo zara aukera hau ematen dizudanez gero. Ekintza burutzen duzunean, zuretzat izango da, gu guztiontzat baino gehiago, egindakoaren ohore nagusia. Jakin ezazu, nire Pertseo zintzoa, Hipodamia printzesa ederrarekin ezkondu nahian nabilela, eta, horrelakoetan ohitura den bezala, nire emaztegaiari zerbait bitxia eta dotorea eskaini nahi niokeela. Harrigarria eta aurkitzen zaila den zerbait egin nahi nioke opari, urrutitik ekarritako gauza ezezagunen bat. Horrelako zerbait topatzeko nahiko lan izan dudala aitortzen dizut; ez baitzitzaidan ezer egokirik bururatzen hain ondo hezia den eta halako bitxikeria eta gauza harrigarriak ezagutzen dituen printzesa dotore bati opari egiteko. Ez nekien zer oparitu, baina gaur goizean, bat-batean, asmatu dut zer izan daitekeen.

 Eta nik lagun al diezaioket Gorentasun Horri opari hori eskuratzen   esan zuen Pertseok kartsuki.

 Bai, lagun diezadakezu, nik uste dudan bezain ausarta baldin bazara, behintzat  erantzun zion Polidektesek, gaztearen harrotasuna losintxaz puztuz . Hipodamia ederrari eskaini nahi diodan oparia, Medusa izeneko gorgonaren burua da, sugezko ilajea duen Medusaren burua, eta zuri dagokizu, Pertseo maitea, buru hori ekartzea. Eta ezkontza-tratuak ahalik eta azkarren amaitu nahi ditudanez gero, zu zenbat eta azkarrago joan gorgona horren buruaren bila, hainbat eta atsegin handiagoa emango didazu.

 Bihar goizean bertan abiatuko naiz, Gorentasun Hori  erantzun zion Pertseok.

 Eskertuko nizuke horren bizkor abiatuko bazina, gazte ausarta  esan zuen erregeak . Eta gorgonaren burua mozterakoan, Pertseo, ibil zaitez arretaz eta moztu ezazu kolpe bakarrez, opariaren itxura ez alferrik galtzeko. Akatsik gabe eta ahalik eta dotoreen ekartzea nahiko nuke, Hipodamia printzesa ondo hezitako printzesa baita, detaileak oso kontuan hartzen dituena.



Gorgonen izugarria
Pertseo jauregitik irten eta etxerantz abiatu zenean (oraindik ate nagusitik atera gabe izango zen), Polidektes barrez hasi zen ia lehertzeraino. Barregura ematen zion egindako gaiztakeriak, gaiztoa baitzen berez, eta irrigarria iruditzen zitzaion zein erraz engainatu zuen gazte gizajoa.

Uhartean laster zabaldu zen albiste haren berri, alegia, Pertseo gazteak gorgona bati burua moztu, eta bere sugezko ilaje eta guzti ekarri nahi zuela erregearen jauregira. Uharteko biztanle gehienak poztu egin ziren hori egiteko asmoa zuela aditu zutenean, Serifoseko bizilagun gehienak bere errege maltzur hura bezain gaiztoak baitziren.

Pertseori zerbait gertatu eta Danae gaixoa babesik gabe geratuz gero ere, uharteko biztanle gehienak poztu egingo ziren, zalantzarik gabe.

Gezurretan aritzeko beldur handirik gabe esan genezake Serifos uharte malapartatu hartako gizon zintzo bakarrenetakoa arrantzalea zela. Gainerakoak zeharo gaiztoak ziren, eta Pertseo kalean ikusten zutenean hatzez seinalatu eta keinuak eta imintzioak egiten zizkioten, eta adarra jotzen hasten zitzaizkion. Ausartzen zirenek, gainera, gazteak entzuteko moduan egiten zioten trufa eta barre.

 Ai, ai, ai   esaten zioten , Medusaren sugeek haragi guria eta samurra bilatuko dute zu hurbiltzen zarenean.

Kondaira hau ondo ulertzeko, jakin behar duzue lurralde haietan eta garai hartan bazirela hiru izaki beldurgarri gorgona izenekoak. Mundua mundu denetik izan diren munstro izugarrienak eta ikaragarrienak dira gorgona horiek, izaki arraroak eta beldurgarriak, benetan, inoiz izan diren eta izango diren izaki harrigarrienak. Ez da erraza nolakoak diren adieraztea, antzeko beste piztia edo munstrorik ez baitago eta zaila bailitzateke antz pittin bat izan dezakeen piztia baten izena ematea. Itxurari dagokionez ere, oso zaila da nolakoak ziren adieraztea, hain izugarriak eta beldurgarriak baitziren.

Gorgonak hiru ahizpa ziren, eta emakumeen nolabaiteko antza bazuten ere, egiaz herensuge kaltegarri eta ikaragarri batzuen endatik jaiotakoak ziren.

Nolakoak ziren irudikatzen hasteko, pentsa ezazue hiruretako bakoitzak ehun suge zituela buruan, ile-txirikordak balira bezala kiribilduak. Bizi-bizirik zeuden sugeak, buru gainean bihurrika nahas-mahasean, txirikordatuz, ahoa zabalduz eta mizto bikoitza atera eta sartuz, pozoi-hortzak erakutsi eta luzatuz.

Ileez gain, gorgonen ahoak ere ez ziren nolanahikoak; hortzak oso luzeak zituzten, basurdeen letaginen antzekoak. Gorgonen atzaparrak, berriz, brontzezkoak ziren. Gorputza, bere aldetik, burdinazkoak edo altzairuzkoak ziruditen ezkatez estalia zegoen.

Zehatz esateko, ezkatak ez ziren gai horretakoak izango, agian, ez baitago hori ziurtasun osoz esaterik, baina burdina bezain sendoak eta altzairua bezain gogorrak ziren.

Hegoak ere bazituzten gorgonek, eder askoak, gainera.

Hego dotore haien lumak urre finekoak ziren, distiratsuak, leunak eta urrearen txinparta gorrien islak zituztenak. Pentsa ezazue nolako dir-dir zoragarria egingo zuten hego apain haiek eguzkipeko zeru argian gorgonak hegan zebiltzanean 

Baina zeruan hegan bakarrik ziren ederrak gorgonak. Norbaitek urrearen distira hura sumatzen zuenean, ez zen txunditurik hari begira geratzen, eta, horren ordez, ihes egiten zuen korrika.

Gorgona bat begi-bistan ikusten zuena ezkutaleku baten bila joan ohi zen ahalik eta lasterren.

Pentsatuko duzue, beharbada, gorgona haien ileetako sugeek helduko zieten beldurrez egiten zutela ihes, edo hortz ikaragarri haiekin hozka egin eta sarraskituko zituztela uste zutelako, edota brontzezko atzapar indartsu haiek ikaratzen zituztelako.

Eta, egia esan, arrisku horiek guztiak benetakoak ziren, baina, handiak izanda ere, ez ziren ezer benetako arrisku handienaren aurrean.



Gorgonak ikustearen arriskua
Zeruan hegan zihoan gorgonaren ederra izugarri bihurtzen zen lurrean: sugeak buruan, brontzezko atzaparrak, ezkata gogorrak gorputzean  Baina gorgona madarikatu haiek ekar zezaketen kalterik okerrena beste era batekoa zen eta ez dugu oraindik aipatu: edozein izaki bizidunek gorgona haietako bati aurrez aurre begiratzea nahikoa zen haragizko, hezurrezko eta odolezko gorputz beroa harrizko bizigabe hotza bihurtzeko. Gorgonen aurpegiek harri bilakatzen zituzten aurrean zeuzkaten bizidun guztiak.

Orain konturatuko zarete zein arriskutsua zen Polidektes gaiztoak Pertseo koitaduarentzat prestatu zuen eginkizuna. Erregeak Pertseori ekintza gogoangarri eta ohorea lortzeko egoki bezala aurkeztu zion lantegia benetan arriskutsua zen.

Horretan ez dago zalantzarik.

Pertseok berak ere, horretarako denbora apur bat hartu eta egin beharrekoan pentsatu zuenean, ondo ulertu zuen hori. Askoz errazagoa zen edozein bazterretan harrizko estatua bihurtuta geratzea ezen ez gorgonaren burua lortu eta, ohoretsu eta ospetsu, abentura hartatik hezurrak osorik zituela etxera itzultzea.

Kontuak ateratzen hasita, beste hainbat zailtasun baztertuta ere, bazegoen han Pertseo bera baino gizaseme helduagoak eta esperientzia handiagokoak ere ataka latzean jarriko zituzkeen arazo larri eta handi bat.

Horrelaxe ikusten zuen Pertseok bere bizkar hartutako eginkizuna: hasteko, urrezko hegoak zituen munstro batekin egin behar zuen borroka, eta borroka horretan hortz zorrotz luzeek nahiz brontzezko atzaparrek egin ziezaioketen triskantza saihestu; ondoren, burdinazko ezkaten gogortasuna gainditu behar zuen; eta, amaitzeko, gainera, gorgonari burua moztu.

Baina ez zuen hori bakarrik egin behar, eta hor zegoen koxka.

Horrez gain, eta aurrean aipatutako hori dena egiten zuen bitartean, borrokan ari zen bitartean, ez zeukan etsaiari aurrez aurre begiratzerik.

Eta hori zen benetan arazo larriena.

Bazekien gorgonari aurrez aurre begiratzen bazion, besoa altxatu eta non zauritu behar zuen jakiteko bakarrik bazen ere, harrizkoa bihurtuko zela.

Hantxe geratuko zen Pertseo gaixoa ezpata eskuan zuela besoa altxatuta mendez mende sekulako. Denborak, haizeak eta urak erabat desegin eta birrintzen zuten arteraino, behintzat.

Eta hori bai izango zatekeela tristea, hainbeste gauza egiteko zuen eta mundu eder honetan diren hainbat zorion gozatzeko asmotan zebilen gazte batentzat.



Ustekabeko laguntzailea
Hitza eman zion erregeari eta gorgonen aurka abiatu beharko zuen arriskuak arrisku, baina zailtasunak gaindiezinak ikusten zituenez eta etorkizuna hain beltz, pentsamendu ilunek erabat goibeldu zuten Pertseoren bihotza, eta, barrenak estututa, ez zuen adorerik izan amari kontatzeko zer eginkizun hartu zuen bizkar gainean. Beraz, goibel eta bakarti, heldu zion ezkutuari, lotu zuen gerrian bere ezpata eta, uhartea zeharkatuz, leku bakarti batean eseri zen.

Ia ezin zien eutsi begietara zetozkion malkoei.

Baina pentsakorrago eta tristeago zegoenean, ahots bat entzun zuen bere alboan:

 Pertseo  esan zion ahotsak , zergatik zaude horren triste 

Burua esku artean ezkutaturik zeukan Pertseok, eta, aurpegia eskuen artetik altxatuta, ahotsa zetorren aldera begiratu zuen. Bere harridurarako, bakar-bakarrik zegoela uste baitzuen, ezezagun bat ikusi zuen bere alboan.

Gazte kementsua zirudien ezezagunak, bizi-bizia eta azkarra. Kapa bat zeukan bizkar gainean, kapela bitxi bat buruan, eta oraindik bitxiagoa zen makila eskuan: adar edo aihen txirikordatuz osatutako aginte-makila zirudiena. Albo batean zintzilik, ezpata labur eta okerra, aihotz baten antzekoa, ia igitaiaren eitekoa.

Arina eta bizkorra zirudien ezezagunak, erraz mugitzen dakiten horietakoa, ariketa asko egiten ohiturikoa, lasterka egin eta jauzika ibili ohi den gizasemearen itxurakoa. Baina, batez ere, eta beste berezitasun guztien artean, gazte haren kera zen azpimarratzekoa: alaitasuna, buru argia eta edozertan laguntzeko prestutasuna ageri zuena.

Gauza horiez guztiez gainera, adar jotzaile finaren izaera eta malezia pittin bat duenaren gatza ere nabaritzen zitzaizkion ezezagunari begiradan.

Beraz, Pertseoren gogo eroria berehala piztu zen gazte ezezagunaren aurpegia ikusita.

Izan ere, Pertseo ausarta eta adoretsua izanik berez, guztiz lotsagarria iruditu zitzaion inork gisa hartan harrapatzea, begietan malkoak zituela eskola-umea balitz bezala, oraindik hasi gabeko ekintza baten aurrean etsita negarrez.

Agian ez zegoen zertan etsi.

Malkoak lehortu eta, ahalik eta aurpegirik alaiena ipiniz, berehala erantzun zion ezezagunari.

 Ez nago triste  esan zion , pentsatzen ari naiz nola jokatu behar dudan abiatu berri naizen abentura batean.

 Oi   erantzun zuen ezezagunak . Konta iezadazu zer den delako abentura hori, eta, beharbada, zerbitzuren bat eskaini ahalko dizut. Zailak ziruditen ekintzak egiten lagundu diet gazte askori euren abenturetan. Izen bat baino gehiago ditut, baina Zilarbizi edo Merkurio deitu nahi badidazu, beste edozein izenekin bezain gustura geratuko naiz batarekin zein bestearekin. Esadazu zein den abentura horren zailtasuna, hitz egingo dugu arazoari buruz, eta ikusiko dugu zer egin dezakegun.

Ezezagunaren hitzek asko animatu zuten Pertseo, eta, halaxe, buruan biraka zebilzkion gorabehera guztiak Zilarbiziri kontatzea erabaki zuen. Gauzak zeuden baino okerrago ez ziren bihurtuko horregatik, eta, agian, lagun berri hark bilatuko zuen bere zailtasunei konponbidea emateko aholkuren bat.

Pertseok hitz gutxitan kontatu zion gazte hari zein zen egin behar zuen lana: nola Polidektes erregeak Medusaren burua nahi zuen, ileetako suge eta guzti, bere andregai Hipodamia printzesa ederrari ezkontza-opari gisa emateko, eta nola bera, Pertseo koitadua, prest agertu zen lan hori egiteko 



Lehenengo eginbeharrak: ezkutua eta ezpata
Pertseok laburrean eman zion Zilarbiziri betekizun zuen lanaren berri, eta horrelaxe amaitu zuen:

 Abenturan murgiltzeko erabakia hartu dut, pozik balentria bat egitera noalakoan, baina orain, pixka bat pentsatu ondoren, beldur naiz abentura bukatu aurretik harrizko estatua bihurtuta ez ote naizen geratuko edozein bazterretan.

 Eta tamalgarria izango litzateke hori  erantzun zion Zilarbizik bere irribarre maltzurra ezpainetan zuela . Egia esan behar badut, itxura oneko estatua izango zinateke, eta mende batzuk pasatu beharko lirateke zure estatua hori erabat suntsitu aurretik; baina, hobe izango da urte bakan batzuk gazte izatea mende luzez harrizko estatua baino.

 Nik ere hobeto deritzat   egin zuen hasperen Pertseok, berriz ere begiak malkoz hezetuak zituela . Eta gainera, zer gertatuko litzaioke gure ama gaixoari bere seme kuttuna harrizko estatua bilakatuko balitz 

 Ez ahal du behintzat abentura honek amaiera txarrik izango   esan zuen Zilarbizik alaitasun pittin batekin . Arazo hau konpontzeko laguntza egokiena eskain diezazukeen pertsona naiz ni, hain zuzen. Nire arrebak eta biok ahaleginak eta bi egingo ditugu orain hain gorrotagarria dirudien abentura hau ahalik eta ongien buka dezazun.

 Zure arrebak   galdetu zuen Pertseok.

 Bai, nire arrebak  erantzun zion ezezagunak . Oso jakintsua da, zin degizut; eta nik, berriz, behar adina zentzu eta arreta izan ohi dut egin beharrekoak ongi egiteko. Zu ausarta baldin bazara, eta neurri berean zuhurra eta arretaduna, eta guk esandako guztiari kasu egiten badiozu, ez duzu inolako beldurrik izan behar, ez baitzara harrizko bihurtuko. Lehenengo egin behar duzun lana hauxe da: har ezazu zure ezkutua eta leun ezazu distira atera arte, zeure burua ispilu baten aurrean bezala ikusteko eran utzi arte.

Lan hau nahiko bitxia iruditu zitzaion Pertseori, ezin baitzuen sinetsi hori izan zitekeenik abentura aurrera eramateko lanik egokiena. Zer axola zion ezkutua leun eta dotore egoteak ala ez egoteak gorgonaren atzaparkadak jasateko bezain sendoa izanez gero  Eta, hortaz, zertarako jarri behar zuen ezkutu madarikatu hura aurpegia bertan ikusi ahal izateko bezain distiratsu 

Hala ere, Zilarbizik kontu haietaz berak baino gehiago zekielakoan, lanari ekin zion alferkerian egon gabe, eta ardura bezainbateko arretaz igurtzi zuen ezkutu hura, abenduko ilargi beteak baino distira handiagoa hartu zuen arte. Zilarbizik begiratu zion ezkutuari, irribarre egin zuen egindako lanari onespena emanez, eta, berak zeraman ezpata labur eta okerra, aihotzaren antzekoa, gerritik askatuta Pertseori trukatu zion berarenarekin.

 Ez dago munduan ezpata hori baino egokiagorik zuk egin behar duzunerako  esan zion . Ezpata-ahoa ezin zorrotzagoa du, gogorra eta kamutsezina, eta gai da burdina eta altzairua mozteko landare-kimu bigunak bezala. Eta, orain, goazen: gure lehenengo eginbeharra Hiru Emakume Urdinen bila joatea da, beraiek esango baitigute, eta ez beste inork, non bizi diren Ninfak.

 Ninfak, Hiru Emakume Urdinak   ihes egin zion kexuak Pertseori, izaki horiek guztiak bilatzea alferrikako eginbeharra iruditzen baitzitzaion, lehengoez gainera . Nor dira Hiru Emakume Urdin horiek  Nire bizitza osoan ez dut andre horien berririk izan 

 Hiru atso bitxi eta berezi dira  esan zion Zilarbizik barre-algaraz . Ez daukate begi bakar bat besterik hirurentzat, eta hortza ere bakarra dute hiru ahoentzat. Izarren argipean edo ilunpeko itzalen artean aurkitu beharko ditugu, ez baitira inoiz agertzen eguzkiaren argitara edo ilargiaren errainupean.

 Baina  kexatu zen Pertseo berriz ere , zertan aritu Hiru Emakume Urdin horiekin denbora galtzen  Ez ote da askoz hobe gorgona beldurgarrien bila lehenbailehen joatea 

 Ez, ez  erantzun zion bere lagunak . Oraindik badira egin beharreko lan franko gorgonak bizi diren lekurantz abiatu aurretik. Hiru emakume horien bila joatea, esaterako, ezinbestekoa da. Eta aurkitzen ditugunean, zaude ziur gorgonak berak ere ez direla oso urruti ibiliko. Goazen, beraz, lehenbailehen.



Zilarbiziren ondoan lasterka
Zilarbizik esandako kontu haiek ez ziruditen oso zentzuzkoak, baina Pertseok, ordurako, konfiantza osoa zuen bere adiskidearengan, eta ziurtzat jo zituen hark esanak.

Aitzakia gehiagorik gabe, abentura hura hasteko prest zegoela esan zion.

Bizkor-bizkor abiatu ziren, eta Pertseo gaixoa berehala konturatu zen ezinezkoa zitzaiola Zilarbiziren abailan ibiltzea.

Beti bere lagunaren atzetik, begira-begira zihoakion, eta, nekeak eraginda edo, bitxikeria bat bururatu zitzaion: Zilarbizik oinetako hegodunak zeramatzala. Horrelako zerbaitek, noski, asko erraztuko zion hemendik harantz, ia nekerik gabe korrika egitea  Horrek ez zuen balio  Zilarbizi oinetako hegodunekin eta bera, bitartean, arnasestuka atzean.

Pertseori zaila egiten zitzaion Zilarbiziren parean joatea, eta atzetik ez zen oso erraza gauzak garbi ikustea. Hala eta guztiz, ahal zuen guztietan haren oinetakoei eta kapelari begiratzen zien Pertseok. Kapela hark ere bai baitzuen zerbait berezia 

Aurretik zein atzetik, txano antzeko buruko bitxi bat besterik ez zirudien, baina, albotik begiratu zion batean, kapela hark ere hego txiki batzuk zituela iruditu zitzaion.

Hegoak oinetakoan, hegoak kapelan  Ibiliko ez zen ba bizkor 

Horrek ez zuen balio 

Pertseoren susmoak zuzenak izateaz gain, honek ez zekien beste gauza bat ere bazen han: makila txirikordatuak asko laguntzen ziola korrika egiten Zilarbiziri eta, haren laguntzaz, berebiziko martxa hartzen zuela gazte hark.

Horiek guztiak zirela bitarteko, Pertseok ezin zuen Zilarbiziren ibilera azkar hura luzaroan jasan, eta, denbora asko baino lehen, hauspoa berotu zitzaion eta arnasestuka hasi zen.

 Tira, bada  Goazen   esan zion Zilarbizik halako batean, adar joka, ondo baino hobeto baitzekien ikaragarrizko lanak zituela Pertseok bere parean korri egiteko . Har ezazu makilatxo hau, nik baino askoz gehiago behar duzula iruditzen zait eta. Ez al dago Serifos uharte honetan zu baino korrikalari hoberik 

 Hobeto ibiliko nintzateke  esan zuen Pertseok bere adiskidearen oinetara ausarki begiratuz  hegoak dituzten horrelako oinetako-parea izango banu.

 Zuretzat egokia izan daitekeen pare bat bilatuko dugu  erantzun zion Zilarbizik.

Gerorako geratu ziren, beraz, oinetako hegodunak, baina, haiek gabe ere, adiskideak utzitako makilak asko laguntzen ziola konturatu zen Pertseo: hura hartuz geroztik ez zuen inolako nekerik sumatzen. Makila hark bere eskuan bizirik zegoela zirudien eta bizi hartatik indarren bat zetorrela berarengana. Pertseo eta Zilarbizi pare-parean zihoazen orain, nekerik gabe, erraz, elkarrekin berriketan eta kontu-kontari. Zilarbizik kondaira ederrak kontatu zizkion Pertseori: nolako abenturak izan zituen, eta nolako egoeretatik irten zen, kalte handirik gabe, bere buru-azkartasuna zela medio.

Zilarbiziren istorioak entzunda, Pertseok begirune handia hartu zion, eta pertsona miresgarritzat zeukan. Gazte hark ondo ezagutzen zuen mundua, horretan ez zegoen zalantzarik, eta benetan ez dago, Pertseo bezalako gazte ausart batentzat, hori baino gauza atseginagorik: mundua ezagutzen duen norbaiten adiskide egitea, eta haren ezagutzak dastatzeko eta gozatzeko aukera edukitzea. Pertseok arreta eta antsia handiz entzuten zuen besteak esaten zion guztia, seguru baitzegoen entzuten zuenarekin zabaldu egingo zituela bere adimena eta ezagutza.

Ibilaldi hori egiten ari ziren bitartean, Zilarbizik lehen esandako zerbait gogoratu zuen Pertseok: hark arreba bat bazuela, alegia, eta arreba horrek laguntza eskainiko ziola hasi berria zuen abentura hartan ahalik eta ondoen konpontzeko.

 Non da zure arreba hori   galdetu zion . Azkar topatuko ote dugu 

 Behar dugun bezain laster  erantzun zion adiskideak . Baina abisu bat eman behar dizut. Nire arreba hori ez da ni bezalakoa, zeharo bestelakoa da. Oso serioa eta zuhurra da, ez du ia inoiz irribarre egiten (eta inoiz ez barrerik), eta zerbait garrantzitsua adierazi behar ez badu hitz bakar bat ere ez esatea hartu du arautzat. Bestalde, ez du inoiz elkarrizketa inozorik entzuten eta ezta arrazoizko kontuak ez direnak ere.

 Gaixoa ni   izan zen Pertseoren lantua . Ez naiz bere aurrean hitz bakar bat esatera ausartuko.

 Jakinduria handiko pertsona da, bene-benetan  jarraitu zuen Zilarbizik bere berriketarekin , eta zientziak eta arteak bete-betean menderatzen ditu. Zenbaitentzat, nire arreba bera da jakinduriaren irudia eta izaera. Lau hitzetan esanda, adimena bera pertsona bilakaturik dela diote, hain da adimentsua nire arreba hori  Baina, egia esatea nahi baduzu, nire gustuz bixitasun apur bat falta zaio. Ez dut uste ni bezain atsegina egingo litzaizukeenik bidelagun bezala. Ez pentsa, hala ere, kardulatza bezain zakarra denik nire arreba hori. Gauza on asko ditu, horretan ez dago inolako zalantzarik, eta ikusiko duzu nola lagunduko dizun gorgonekin duzun arazoa konpontzeko garaian.



Hiru Emakume Urdinak
Bidean bizi-bizi zebiltzan bitartean elkarrekin berriketan aritu ziren Pertseo eta Zilarbizi, eta, solasaren atseginez edo, ustekabean etorri zitzaien ilunabarra gainera. Ia ilundu zitzaien konturatzerako.

Basamortu basati, sasiz eta laharrez bete batera iritsi ziren; toki bakarti eta isil bat, inoiz inor han ibili edo handik igaro izan ez balitz bezalakoa. Dena hutsik zegoen, dena hondaturik bezala, gero eta sakonagoa egiten ari zen arrastiriko ilunabarrean. Pertseok ingurura begiratu zuen, nahiko goibeldurik, eta esan zuen:

 Askoz urrutirago joan behar al dugu 

 Ixo, ixo   xuxurlatu zion bere kideak . Ez ezazu txintik ere atera. Hauxe da garai eta leku egokiena Hiru Emakume Urdinak topatzeko. Ibil zaitez arreta handiz eta ea ez zaituzten ikusten zuk haiek ikusi aurretik, hirurentzat begi bakarra besterik ez badute ere begi horrek dozenerdi begi arruntek adina ikusten du eta.

 Baina, zer da egin behar dudana   galdetu zuen Pertseok . Zer egin behar dut ikusten ditudanean 

Zilarbizik, zer egin behar zuen adierazi aurretik, hiru emakumeak begi bakar batekin nola konpontzen ziren argitu zion. Itxuraz, hiru emakumeek begi hura txandaka erabiltzeko ohitura zuten, betaurreko-parea izango balitz bezala  edo, zehatzago esan beharko bagenu, begi bakar batean jartzeko monokulu bat balitz bezala.

Hiru emakumeetako bakoitzak denbora labur batez erabili ohi zuen begi hori, eta, ondoren, begia bere begi-zulotik atera eta ahizpetako beste bati eman ohi zion, honek ere bere begi-zuloan jarri eta beste denbora apur batez erabil zezan.

Horrela, pentsa daitekeen bezala, aldioro emakumeetako bakar batek ikus zezakeen nolakoa zen inguruko mundua, eta beste biak, bitartean, itsu geratzen ziren, iluntasun handienean murgildurik. Gainera, begia emakume baten eskutik beste batenera pasatzen ari zen bitartean hiru-hirurak ezer ikusi ezinik geratzen ziren.

Ikus daitekeenez, nahiz eta munduan hainbat gauza harrigarri izan eta gertatu, eta beste hainbat harrigarriago asmatu eta kontatu gizakiok, hiruren artean begi bakar bat besterik ez zuten Hiru Emakume Urdin haien bitxikeria bezain kontu bitxirik ezin daiteke ezagutu, asmatu edo kontatu. Pertseori, behintzat, horixe iruditu zitzaion bere adiskideak kontu haiek guztiak esan zizkionean.

Adarra jotzen ari zitzaiola ere pentsatu zuen behin edo behin. Adiskidea bera ari zela istorio osoa asmatzen, eta ez zegoela munduan hark aipatzen zuen erako izaki aldrebesik, halako itxura eduki zezakeen emakumerik.

 Azkar baino lehen sinetsiko dituzu nik esandako guztiak  esan zion Zilarbizik . Ixo, ixo, ixxxxo. Hor datoz eta 

Pertseo begira geratu zen, begiekin iluntasuna zulatu beharrean. Izan ere, ilunpera ohiturik zeuzkan begiak ordurako, eta, Zilarbizik esandako aldera begiratuz, zerbait edo norbait hurbiltzen ari zitzaiela ikusi ahal izan zuen argi askorik gabeko basamortu hartan. Han urrutian, beraiengana zetozela ikusi zituen Hiru Emakume Urdinak, gero eta hurbilago.

Argi apur hark, ordea, ez zion nolako aurpegiak zituzten ikusten uzten, eta are gutxiago beste zenbait xehetasun bereizten. Ilaje luze urdinduak, bai; horiek ikus zitzakeen urrutitik.

Gehiago hurreratu zirenean, hiru emakume haietako bik kopetaren erdian begi-zulo huts bana zeukatela ikusi zuen. Hirugarren emakumeak, aldiz, begi bakar distiratsua zuen kopetaren erdian, eraztun bateko diamante distiratsu bat baino distiratsuagoa.



Hiru Emakume Urdinen begi bakarra
Hiru Emakume Urdinak elkarrekin nola zetozen ikusi zuten Pertseok eta Zilarbizik sastraka batzuen atzetik. Emakumeetako bik ez zuten begirik, baina hirugarren emakumearenak begirada sarkorra zuen. Begi berezi hark gauaren erdian ere eguerdian bezain ondo ikus zezakeela iruditu zitzaion Pertseori, hiru begi-pareen indarra begi bakar hartan bildurik zegoela.

Hiru atsoak nahikoa ondo konpontzen ziren begi bitxi hura txandakatuz, ia-ia bakoitzak bere aldetik ikusteko ahalmena izan balu bezala, halakoa baitzen begi bakar haren indar berezia. Hala ere, aldiko batek bakarrik ikusten zuen egiatan: begia kopetaren erdian zeukanak. Honek besotik helduta zeramatzan beste biak, kopetako begi distiratsuarekin alde batera eta bestera bazter guztiak arakatuz eta miatuz.

Pertseo, Zilarbizirekin batera sastrakadi ilun eta trinko baten atzean ondo ezkutaturik, beldur zen: begi indartsu haren ikusmenak sasiak zeharkatu eta ikusi egingo zituela uste zuen. Beldurgarria zitzaion, benetan, halako begi indartsu baten begirada jasan beharra 

Baina Pertseoren beldurrak eta uste txarrak ez ziren bete, eta kontuak beste era batera joan ziren. Sastrakadira hurbildu aurretik, Hiru Emakume Urdin haietako batek honela esan zion erdian zihoanari:

 Ahizpa , ene ahizpa Izuikara , denbora luzez daramazu zuk begia, niri dagokit orain 

 Utz iezadazu denbora apur batez, ene ahizpa Amesgaitz  erantzun zion Izuikarak . Sastrakadi horren atzean zerbait dagoela iruditu zait.

 Beno, eta zer   erantzun zion Amesgaitzek erdi haserre . Ezin al dut nik zuk bezain ondo ikusi zer dagoen sastraka horien atzean  Zurea bezain nirea da begia, eta zuk bezain ongi erabil dezakedala uste dut, zuk baino hobeto ere bai agian. Berehala ematea nahi dut.

Bi ahizpak liskarrean ari ziren artean, hirugarrena, Hezur-triskatzaile izenekoa, kexuka hasi zitzaien:

 Ni naiz orain begia jaso behar dudana  esan zien . Zeurekoi hutsak zarete biak. Zuek biok nire aurka zaudete, eta begia denbora luzez edukitzen duzue, niri batere utzi gabe. Zuek biontzat bakarrik nahi duzue begia, eta ni baztertuta uzten nauzue.

Liskarra eta eztabaida gero eta handiago bihurtzen ari zenez, Izuikarak kendu begia bere kopetaren erditik eta, eskuan zuela, honela esan zien bi ahizpei:

 Har ezazue, bada, zuetako norbaitek begi santu hau, baina erabaki agudo nori dagokion orain txanda, ea behingoz amaitzen dugun eztabaida inozo hau. Ni neu asko poztuko naiz denbora batez ilunpean egoteaz, horrekin lasaiago egoteko aukera baldin badut behintzat. Bietakoren batek har ezazue azkar ditxosozko begi hau, edo neure kopetan jarriko dut berriro, eta kitto 

Amesgaitz eta Hezur-triskatzaile, zein baino zein urduriago, begia jasotzeko amorratzen zeuden. Antsiaz luzatu zituzten eskuak begi hura Izuikararen eskutik jaso nahirik. Baina biak itsu zeudenez, ez ziren ahizparen eskuraino iristen. Bestalde, une hartan Izuikara ere beste biak bezain itsu zegoenez, eginahalak eginda ere (eta ez dakigu eginahalak egin zituen ala ez) ez zuen lortu begia bi ahizpetako bati eskuan jartzea.

Horrela, erraz ulertuko duzuen moduan, hiru ahizpa haiek zeharo itsu zeuden, egoera larrian.

Begia, ordea, han zegoen beti Izuikararen eskuan, izar bat bezain distiratsu, hiru ahizpek, erabat itsu, distiraren txinparta txikiena ikusten ez bazuten ere.

Egoera hori, hirurek ikusi nahi eta ezin ikusi, hirurek begia nahi eta ezin aurkitu, barregarria zen, benetan.



Begi bakarraren lapurra
Pertseo eta Zilarbiziren aurrean Hiru Emakume Urdinen begia Izuikararen eskuan zegoen, beti bezain distiratsu. Hiru ahizpak, ordea, itsu zeuden.

Denbora apur baterako begia eskuratu nahiak sortzen zien antsiaren eraginez, itsu zeuden hirurak.

Eta itsu egonik ezin aurkitu eta eskuratu begia 

Zilarbizi, ikusten ari zena ikusita, barregurari eutsi ezinik zegoen: Amesgaitz eta Hezur-triskatzaile saia eta saia, non aurkituko Izuikara euren ahizpak eskuan zeukan begi distiratsua, eta dena alferrik 

 Iritsi da garaia  esan zion Zilarbizik ahots apalez Pertseori . Azkar, azkar, hiruretako batek begia kopetan jarri aurretik  Ken iezaiozu eskutik 

Eta istant batean, hiru emakumeetako bakar bati ere begia kopetan jartzeko aukerarik eman gabe, Pertseo sastraken atzetik irten eta salto bakar batean jabetu zen begi hartaz.

Begi miresgarri hark sekula baino distira ederragoak egin zituen Pertseoren eskura iritsi zenean, eta irribarrez begiratzen ziola iruditu zitzaion, keinuka ari den begiaren begirada maltzurrarekin begiratuko balio bezala.

Hiru Emakume Urdinek ez zekiten zer gertatu zen, haietako bakoitzak pentsatzen baitzuen begia beste bietako baten kopetan jarririk egongo zela. Horregatik, lehen baino suminagoa bilakatu zen hiruren arteko liskarra. Denbora pixka baten ondoren, Pertseok pentsatu zuen nahiko liskar izan zela han, eta ez zela oso egokia hiru atso haiek elkarri irainka jarraitzea, errua beraiena izan gabe. Begiarekin gertatu zena argitzeko garaia iritsi zitzaiola, alegia.

 Ene andereak  esan zuen , ez zaitezte, arren, zuen artean haserretu. Hemen inongo errudunik balego, ez da zuen artekoa, neroni baizik, ni neu bainaiz zuen begi distiratsu eta miresgarria eskuan daramana.

 Zuk, zuk al daukazu gure begia  Eta nor zara zu   egin zuten oihu, hirurek batera, Hiru Emakume Urdinek.

Izan ere, hiru ahizpak ikaragarri izutu ziren ahots hura entzunda, hura egia izatera ezezagun haren eskuetan baitzegoen euren ikusmena.

 Ai  Ahizpa maiteak, ahizpa maiteak  Zer egin behar dugu orain  Hirurak iluntasun osoan gaude  Aizu, ezezagun adeitsua , emaguzu gure begi eder, bakar, zoragarri, preziatua  Zuk izango dituzu-eta zeure biak zeuretzat bakarrik 

 Esan iezaiezu  xuxurlatu zion Zilarbizik Pertseori , Ninfak non dauden esaten dizutenean emango diezula begia. Haietxek baitira hegan egiten duten oinetakoen, zorro sorginduaren eta ikusezintasunaren buru-babesaren jabeak. Esaiezu Ninfak non bizi diren argitzen dizutenean itzuliko diezula begia.

 Ene begirunerik handiena merezi duzuen andere on eta maiteak  esan zien Pertseok adeitasunez hiru emakumeei : ez dago inolako arrazoirik zuek hirurok era horretan ikara zaitezten. Ez naiz gaizkile bat, ez hurrik eman ere  Begia txukun eta garbi itzuliko dizuet, inoiz baino distiratsuago, Ninfak non aurki ditzakedan esaten didazuen bezain azkar.



Non dira Ninfak 
Pertseok eskuan zeukan Hiru Emakume Urdinen begi bakarra, eta ez zuen hura askatzeko inolako asmorik, hizkera adeitsu eta zertxobait handi ustekoarekin galdetu zienean hiru ahizpei Ninfak non aurki zitzakeen.

 Ninfak  Ninfak  Errukarriak gu, ahizpa gajoak  Zer da gizon honek dioena   egin zuen oihu Izuikarak . Nik badut ninfen aditzea, baina jendeak dio ninfa asko direla munduan: oihanetan ehizan jarduten dutenak, iturrietako uretan bizi direnak eta beste hainbat. Baina guk ez dakigu ezer ninfei buruz. Zoritxarreko hiru atso besterik ez gara, ilunpean ibiltzen diren hiru emakume xahar, betidanik hirurontzat begi bakar bat besterik eduki ez dugun koittadu-hirukotea. Eta orain, oi zorigaitza , lapurtu egin digute begi bakar hori ere  Itzul iezaguzu, ezezagun zintzoa; edozein zarela ere, erruki zaitez eta itzul iezaguzu 

Eta hiru emakumeek eskua luzatzen zuten, Pertseo harrapatzeko asmoz. Baina honek arreta handiz saihesten zituen hiru itsu haien saioak eta haien eskuetatik urrun geratzen zen beti.

 Ene andere agurgarriak  esan zien Pertseok, ezezagunekin adeitasun eta kortesia handia erabiltzeko erakutsi baitzion bere amak : begia eskuan daukat, eta hortxe gordeko dut arreta handienarekin zuetakoren batek Ninfak non dauden esaten didan arte. Nik bilatu nahi ditudan ninfa horiek zorro sorgindua dute, hegan egiten duten oinetakoak eta  nola deitzen zitzaion, bada, hari  Ai, bai  Ikusezintasunaren buru-babesa.

 Zorigaitzekoak gu, ahizpa maiteok  Zertaz ari da gazte hau   esan zioten elkarri Izuikara, Amesgaitz eta Hezur-triskatzailek, lantuka eta kexuka, eskakizun hark zeharo harritu izan balitu bezala . Hegan egiten duten oinetakoak  Baina ez al daki gazte honek horrelako oinetakoak jantziko balitu oinak hegan hasiko litzaizkiokeela buruaren gainetik  Eta ikusezintasunaren buru-babesa  Nola egin dezake gizon bat ikusezina buru-babes batek buruaz gain soina eta oinak erabat estaltzen ez badizkio behintzat  Eta, hori guztia oiloaren zirina balitz bezala, zorro sorgindua gainera  Zein eratako zorroa da hori  Ez, ez, adiskidea; ez daukagu zer esanik zuk aipatzen dituzun gauza miresgarri horietaz. Zuk bi begi dauzkazu eta guk bat bakarra hirurontzat; zuk errazago aurki zenitzake horrelako gauzak guk baino, hiru emakume itsu eta errukarri besterik ez gara eta.

Hiru atsoak era hartan kexatzen ikusita, galdetzen zuen hari buruz ezer ez zekitela pentsatzen hasi zen Pertseo. Pena apur bat ere ematen zion Hiru Emakume Urdinak halako egoeran, itsu eta galduta, jarri izanak. Errukituta, sortu zizkien eragozpenengatik barkamena eskatu eta begia itzultzeko asmotan zebilen, hain errukarriak ikusten baitzituen; baina, begia luzatzera zihoanean, eskutik eutsi zion Zilarbizik.

 Ez daitezela zutaz trufatu, itxuretan ari dira-eta  esan zion . Hiru Emakume Urdin hauek, eta hauek bakarrik, esan diezazukete non aurkitu Ninfak, eta ez baduzu jakiten non dauden, ez dituzu aurkituko, eta aurkitzen ez badituzu, ez duzu inoiz aukerarik izango Medusaren sugezko ilajedun burua mozteko. Eutsi gogor, ez egin atzera, eta dena ongi amaituko da.

Eta Zilarbizik zioen bezala gertatu zen guztia, begi harengatik edozer egiteko prest baitzeuden hiru atsoak. Jendeak ikusmena adina preziatzen duen gauza gutxi egongo da munduan, eta Hiru Emakume Urdinek ere euren begi hura txit maitea zuten, dozenerdi begi balira baino askoz gehiago.

Pertseok bere eskakizunari gogor eutsi zionean, konturatu ziren ez zutela beste biderik, eta, azkenean, esan egin zioten gazteari honek jakin nahi zuena.

Eta Pertseok, jakin nahi zuen hura esan bezain laster, errespetu handiarekin, begia hiru ahizpetako baten begi-zuloan jarri zuen. Gero, eskerrik beroenak eman zizkien hirurei, hain adeitsu izan zirelako, eta, joan aurretik, agurtu egin zituen.

Gaztea asko urrutiratu baino lehen, hirurak hasi ziren berriz ere ika-mika, aurreko eztabaida berarekin. Pertseok, hala egokitu zelako, Izuikararen kopetan ipini zuen begia, eta nola honek zeraman, gaztearekin izandako gorabehera baino lehen ere, begi distiratsu hura, beste biak ez ziren horrekin batere poztu, eta itzultzeko eta itzultzeko eskatzen zioten behin eta berriz.

Agian horixe zen kontua: hiru atso haiek ohitura handiegia zuten elkarren artean liskarrean aritzeko (begi bakar hura zela bide), eta eginahalak eginda ere ezin ondo konpondu elkarren artean. Ez zen batere itxurazkoa, garbi baitzegoen elkarren laguntza behar zutela hirurek ikusi eta bizi ahal izateko, baina horrelaxe ziren kontuak.



Ninfen hiru dohainak
Hiru Emakume Urdinak bere liskarrarekin han utziz, aurrera egin zuten Zilarbizik eta Pertseok, ahalik eta bizkorren ibiliz, presa handia baitzuten Ninfa miresgarrien bila joateko. Hiru atsoek emandako argibide zehatzekin, laster baino lehen ziren Ninfak bizi ziren lekuan.

Izuikara, Amesgaitz eta Hezur-triskatzaile ez bezalakoak ziren Ninfak: haiek zaharrak eta ileurdinak bezala, gazteak eta ederrak ziren hauek, eta haien begi bakarraren ordez ninfa bakoitzak bazituen Pertseorengana distira maitekorrez zuzentzen zituen bi begi eder eta distiratsu. Zilarbiziren oso lagunak ziruditen, eta honek kontatu zienean nor zen Pertseo, zein abenturatan hasi berria zen eta zer egiteko asmoa zuen, ez zuten inolako eragozpenik jarri beraien zainpeko gauza miresgarri eta baliotsu haiek gazteari mailegatzeko.

Lehenengo, zorro edo zakutto txiki baten antzeko zerbait ekarri zuten. Orein-larruarekin egina zen, eta era dotorean brodatua zegoen. Ninfek Pertseori eskatu zioten, arren eta arren, ondo zaintzeko poltsa hura eta inola ere ez galtzeko, huraxe baitzen kondairetan hainbeste goraipatzen zen zorro sorgindua. Ondoren, oinetako pare bat atera zuten, sandalia parea zehatzago esanda, eta haietako bakoitzak hegotxo parea zeukan, sandaliaren orpo-aldeari lotuta bezala.

 Jantz itzazu, Pertseo  esan zion Zilarbizik . Oinetako hauekin haizea bezain arin sentituko zara, eta bizkor-bizkor ibiliko zara oraindik egiteko duzun bidean.

Pertseo sandalietako bat janzten hasi zen eta lurrean utzi zuen bestea, bere ondoan. Baina, bat-batean, lurreko sandalia hura, bere alboan zeukana, hegoak zabaldu eta lurzorutik goititu zen, eta seguru asko hegan ihesi joango zen, Zilarbizik salto egin eta kolpe azkar batez harrapatu izan ez balu.

 Izan ezazu arreta gehiago  esan zion Pertseori . Hegaztiak beldurtu egingo lirateke euren alboan sandalia bat hegan ikusiko balute.

Pertseok sandalia miragarri haiek jantzi bezain azkar arinagoa sentitu zuen gorputza, beste edozein pertsonaren gisa lurraren gainean ibiltzeko arinegia. Eta pauso bat edo bi eman zituenerako, oi mirarien miraria , aireratu egin zen Zilarbiziren eta Ninfen buruen gainetik, eta nahiko lan izan zuen berriro jaitsi eta lurrean kokatzen.

Sandalia hegalariak eta gisako gauza harrigarriak erabiltzen oso zailak izaten dira horretara jarri eta ohitura hartu aurretik, eta Pertseo nahiko barregarri zebilen han goian. Zilarbizi barrez hasi zen bere adiskidea hala ikusita, sandalia harrigarri haiek eskaintzen zioten arintasuna menderatu ezinik, ez lurrean egoten eta ez airean ibiltzen asmatzen ez zuela. Hala esan zion adarra jo nahian:

 Lasai hartu behar dira gauza hauek, patxadan. Ez zaitez abiatu oraindik, zaude hemen  gera zaitez bertan  oraindik ikusezintasunaren buru-babesa jaso behar duzu-eta alde egin aurretik 

Ninfa maitagarri haiek, irribarretsu, esku artean zeukaten ikusezintasunaren buru-babesa, buru gaineko luma koloretsu dantzari eta guzti, baina Pertseo ez zen geldi egoteko gai, eta ninfak zain zeuden, gazteari buru-babesa jartzeko aukera noiz izango. Halako batean, jaitsi zen airetik eta, oinak nola-hala lurraren gainean ipiniz, lurreratu egin zen.

Orduan gertatu zen orain artean kontatutako gauza harrigarrien arteko gertakaririk harrigarriena. Ninfak buru-babesa jarri baino lipar bat lehenago, han zegoen gure Pertseo: gaztea, sendoa, itxura onekoa, ile kixkur horixkaduna, masail-gorria, ezpata okerra gerrian loturik, txukun-txukun leundutako ezkutua besoan. Ausardiaz, sugarrez eta argi-izpiz egindakoa zirudien. Baina buru-babes hura sartu eta kopetaren parean pausatu bezain laster, ez zen ezeren aztarnarik sumatzen han, Pertseo desagertu egin zen erabat  Ezeren arrastorik ez aire hutsean  Pertseok jantzi zuen buru-babesa bera ere desagertu egin zen, ikusezin bilakatuz.

 Pertseo, non zaude   galdetu zuen Zilarbizik.

 Hemen  erantzun zuen Pertseok lasai asko, ez lurrean ez airean ezer nabaritzen ez bazen ere, ahotsa aire gardenetik bertatik sortu balitz bezala . Ni ez naiz mugitu. Lehen nengoen lekuan nago. Ez al nauzu ikusten, bada 

 Ez zaitut ikusten, ez  erantzun zion lagunak . Buru-babesak estaltzen zaitu eta ikusezina bihurtzen zaitu. Nik ikusten ez bazaitut, gorgonek ere ez zaituzte ikusiko. Zatoz nire atzetik eta ikusiko dugu zein den sandalia hegodunekin lortu duzun trebezia.



Hegaldi harrigarri bat eta Zilarbiziren arreba
Buru-babesa jantzi bezain laster ikustezina bihurtu zen Pertseo, eta Zilarbizik esan zion, presatu antzera, berehala abiatu behar zutela gorgonen bila.

 Goazen lehenbailehen —esan zuen—, eta zatoz txintxo-txintxo nire atzetik.

Hitz hauek esatea besterik ez zuen egin Zilarbizik, eta haren kapelatik bi hego zabaldu eta mugitzen hasi zen. Kapelako hego haien indarrez aireratu zen gaztea, eta haren atzetik abiatu zen Pertseo ere.

Zenbait metro gora egin zutenean konturatu zen Pertseo zein ederra eta atsegina den lur gogor eta idorra behean utzi eta hegazti baten antzera hegan egin ahal izatea.

Zeharo ilundu zuen ordurako eta gauaren erdian, ilargia zen  biribila, distiratsua eta zilarreztatua  zeruetako bitxirik ederrena.

Pertseok pentsatu zuen haraino hegan joan eta bizitza osorako bertan geratzea zatekeela munduko gauzarik ederrena.

Baina orduan, pentsamendu horiek buruan biraka eta hegan ari zela, zegoen lekutik bertatik behera begiratu eta Lurra ikusi zuen. Han zeuden itsasoak eta aintzirak, ibaien zilarrezko bideak eta azukrezko mendi elurtuak, zelaien landa zabalak, oihanen eta basoen orban ilunak eta hiriko marmol zuriak, denak begi bistan; eta ilartargiaren errainupean ilargia bera baino dotoreagoa iruditu zitzaion Lurra bera, edozein izar baino distiratsuagoa eta ederragoa. Eta Lurrean han behean Serifos uhartea ikusi zuenean eta ama han zeukala gogoratu zuenean, ahaztu egin zituen ilargia eta zeruak.

Hegan ari zirela, Pertseo eta Zilarbizi hodeietaraino hurreratzen ziren zenbaitetan, eta, haietara hurbildu ahala zilarrezko ardi-larruz osatuak zeudela bazirudien ere, barneratzen zirenean laino urdinen hezetasuna, bustia eta hotza sumatzen zituzten.

Hala eta guztiz, bikotearen hegaldia azkarra eta indartsua zenez, denbora asko pasa baino lehen zeharkatzen zituzten hodeiak eta beste alderaino iristen ziren, berriro ilargiaren argi ederra ikusteko eran.

Behin, zeruan oso goian hegan ari zen arrano bat igaro zen Pertseoren albo-albotik.

Ikusitako gauzetan ederrena, izar uxoak zerua zeharkatzen ikustea izan zen; festa-gau bateko suak bezala ziren, argitsuak eta bizkorrak, zerua alderik alde gurutzatuz ilargiarena baino argi indartsuagoarekin.

Bi adiskideak elkarren ondoan airean zihoazen bitartean, zurrumurru isil baten hots ñimiño bat bezala entzun zuen Pertseok bere ondoan, zilarbizi hegan ari zen lekuan ez baizik beste aldera. Soineko baten oihalak egin dezakeen zaratatxoaren antzeko zerbait.

Arreta handiz begiratu zuen soinua zetorren aldera, baina ez zuen ezer ikusterik izan.

 Ez dut ezer ikusten, baina iruditzen zait hemen nire alboan brisak soineko bat mugiarazten duela firi-fara  esan zuen Pertseok . Nor ote da 

 Oi  Nire arrebaren soinekoaren hotsa da   erantzun zion Zilarbizik . Nire arreba da. Gurekin batera ari da hegan. Esan nizun behar zenuen punttu-punttuan agertuko zela. Ez zuk eta ez nik ez genuke ezertxo ere egiterik izango arrebak lagunduko ez baligu. Ezin zenezake pentsatu ere egin zein buru-azkarra den. Eta ezta nolako begi azkar eta sarkorrak dituen ere  Memento honetan, esaterako, ikusezina izango ez bazina bezala ikusten zaitu. Apustu egingo nuke bera izan baietz gorgonak ikusten dituen lehenengoa 

Ibiliaren ibiliaz, airez egindako bidaia luze eta azkar hartan ozeano zabaleraino iritsi ziren, eta ur zabal haien gainetik zihoazen.

Han urrutian, uhinak pilatu egiten ziren itsas zabalaren ertzean, eta nahas-mahasean zebiltzan, apar eta bits, itsasertzeko labarrak miazkatzen eta zigortzen.

Hegalariak zeuden tokitik urrutiko soinu marmarti bat baino ez zen olatuen burrundara, erdi lotan zegoen umetxoaren berbaroa bezalakoa, nahiz eta han behean, ur ertzean, trumoi dardartiaren antzeko zarata ozena izan.

Itsasoaren marmar gozo haren gainetik ahots bat entzun zuen Pertseok. Emakume batena zirudien, eta, nahiz eta ez izan erabat gozoa, atsegina zen, ziurra, serioa.

 Pertseo  esan zion ahotsak , hor daude gorgonak.

 Non   galdetu zuen Pertseok . Ez ditut ikusten.

 Uharte horretako itsasertzean daude, zure azpian, hain zuzen. Harri bat utziko bazenu erortzen, haietako bat joko luke.

 Ez al nizun esan bera izango zela gorgonak ikusiko zituen lehenengoa   esan zion Zilarbizik Pertseori . Eta halaxe izan  Hor daude 



Gorgona izugarrien aurrean
Zilarbiziren arrebak gorgonak uharte bateko itsasertzean zeudela esan zuenean, hegan zebilen lekutik zuzen-zuzenean mila bat metro beherago begiratu zuen Pertseok eta uharte koxkorra ikusi zuen.

Uharte horrek eraztun zuri bat zuen inguruan, itsaso haserrearen olatuek eta hauen apar eta bitsek osatua. Eta itsasoak zigortutako labar beltzezkoak baziren ere uhartearen ia ertz guztiak, elurra bera baino zuriagoko hareaz osatutako hondartza txiki bat zegoen txoko batean.

Txoko hartara bideratu ziren gazteak, eta, arreta handiz begiratuz, distira egiten zuten gauza batzuk sumatu zituen Pertseok ilunpetan. Azkenean ikusi ahal izan zituen hondartza hartan, harkaitz beltzeko labar beldurgarrien oinetan zeuden izakiak: hiru gorgona ikaragarriak ziren. Lurrean etzanda zeuden, lo seko.

Edozein gizon sor eta gor utziko lukeen itsasoaren burrunba trumoitsu, zaratatsu eta etengabeak lokarrarazi zituen. Beste ezerk baretzen ez bazituen ere, izaki beldurgarri haiek itsasoaren burrunba etengabe hura behar zuten lo egiteko, umeei lo eragiteko sehaska-kantak behar izaten diren bezala.

Ilartargiak diz-diz egiten zuen piztia haien ezkatazko azalean eta hondar gainean tolestaturik zeuzkaten urrezko hegalen luma apainetan. Ikara eta izua emateko moduko brontzezko atzaparrak itsatsirik zeuzkaten itsasoak noizbehinka laztanduriko harri beltzetan. Gorgonak amets gozoetan murgildurik zeudela zirudien: beharbada, gizakiak sarraskitu eta urratzen zituztela egingo zuten amets. Ilearen ordez zeuzkaten sugeek ere lo ziruditen, eta, hala ere, bat edo beste bihurrika hasten zen noizbehinka, egon ezinik, edota burua altxatzen zuen eta mizto bikoitza atera hortz pozoitsuen artetik. Zenbaitetan, ziztu mehe eta erdi-lotakoa bezala egiten zuten burua altxatuta, eta besterik gabe, nagi, euren ahizpa sugeen artean ezkutatzen ziren berriz ere.

Gorgona haiek izaki bitxiak ziren, zomorro erraldoi batzuen antzekoak. Urrezko hegoak zituzten, erle ikaragarri handiak balira bezala, edo euli-herensuge erraldoiak edo antzeko zerbait.

Nolakoak ziren adierazi beharko bagenu, esango genuke zomorro baten itxura gehiago zutela beste edozein izaki ezagunena baino. Diferentzia nagusiena tamainarena zen, edozein intsektu baino milioi bat aldiz handiagoak baitziren gorgona haiek. Hala eta guztiz, gizakiarekiko nolabaiteko antzekotasuna ere suma zitekeen piztia bitxi haietan.

Zorionez, aurpegia ezkutuan zeukaten munstro haiek, lo egiteko hartu zuten postura zela-eta, eta horri esker ez zuen Pertseok kalterik jaso. Aurpegiak ezkutaturik izan ez balituzte, eta, istant batez bada ere, gazteari begiratu izan baliote, Pertseo airetik lurrera jausiko zen zuzen-zuzenean harrizko irudi bilakaturik.



Azken prestaketak
Gorgonak lo zeuden hondartza bazterrera begira ari zen Pertseo betiere.  Oraintxe  xuxurlatu zion oraindik ere bere alboan zegoen Zilarbizik . Oraintxe duzu aukera zure balentria burutzeko. Zabiltza bizkor, gorgonetako bat bakarra esnatzen bada beranduegi izango baita ezertarako 

 Eta zeini moztu behar diot burua   galdetu zuen Pertseok, gerritik ezpata atera eta beherantz hegan eginez gorgonen albo-alboraino iristeko . Hirurak ere berdintsuak iruditzen zaizkit. Hirurek dute sugez osatutako ilajea. Zein da Medusa hiru gorgona horietatik 

Komeni da jakitea Medusa zela hiru munstro haietatik Pertseok zauritu eta hil zezakeen bakarra, besteei ezin baitzien ez lepoa moztu, ez kalterik txikiena egin; ezta munduko ezpatarik hoberenarekin eta zorrotzenarekin ere.

 Izan zaitez zuhurra eta arretatsua  esan zion albotik lehenago ere entzun zuen emakumezko ahots lasai eta atseginak . Oraindik ere ametsetan ari dira gorgonak, baina laster horietako bat mugitzen hasiko da eta burua zure aldera itzuliko du. Hori da Medusa  Baina ez diezaiozula begiratu  Haren begiratuak harrizko bihurtuko baitzintuzke  Ez iezaiozu aurpegira begiratu: begiratu haren aurpegi-gorputzen islari zure ezkutu distiratsuan, ispilu batekin egingo zenukeen bezala.

Orduan konturatu zen Pertseo zergatik agindu zion Zilarbizik, abenturaren hasieran, ezkutua leundua eta distiratsua uzteko. Ispilu antzeko hartan arriskurik gabe ikus zezakeen Medusaren isla. Han zegoen, ezkutu distiratsuan bertan, munstro beldurgarri haren irudia.

Ilargiaren errainupean, ezkutu hark garbi erakusten zion Medusaren aurpegia: izua sortzeko modukoa zen, ikara eragiten zuena  Inoiz erabat lo hartzen ez zuten suge pozoitsuak kopetaren erdian kiribiltzen zitzaizkiola, inon eta inoiz izan den aurpegirik beldurgarriena zen hura; irudimenak berak asma dezakeen gauzarik nardagarriena.

Hala eta guztiz, bazegoen aurpegi hartan edertasun kutsu bat ere: bitxia, beldurgarria eta basatia denaren edertasun ezkutua.

Une hartan begiak itxirik zeuzkan Medusak, gorgona hura zeharo lo baitzegoen oraindik, baina aurpegiko itxura ez zen lo lasaiarena. Agian amesgaizto bat zebilkion biraka eta ezin zezakeen baztertu nahita ere. Zerbaitek aztoratu egiten zuen munstroa. Bere hortz luze zorrotzak kirrinkaka ari ziren, eta brontzezko azazkal luzeak hondarrean atzaparka.

Sugeek ere urduri ziruditen, Medusaren amets kezkagarri hura sumatzen zutelako beharbada, edo egonezinak gero eta gehiago higiarazten zituelako. Batzuk besteekin txirikordatzen ziren, korapiloak osatuz, era sinestezinean. Suge haiek bihurrika ari ziren, amorruz; ehunka buru txistukari altxatzen zituzten, eta, begiak itxirik izanda ere, gogaikarriak eta ikara ematekoak ziren benetan.

Bere lo sakonetik esnatzekotan ote zegoen Medusa 

 Orain, orain   esan zion Zilarbizik ahapeka, ordurako pazientzia galtzen hasia baitzegoen . Moztu iezaiozu burua 

 Presarik gabe, baina  esan zion albotik emakumearen ahots lasai eta atseginak . Begira iezaiozu beti zure ezkutuari beherantz hegan zoazen bitartean, eta ibili arretaz, lehenengo kolpean zauritu beharko baituzu munstroa.



Medusaren burua
Bazirudien ezinegona loa eragozten hasi zitzaiola Medusari eta edozein unetan esnatu behar zuela, baina, bitarte horretan, Pertseo hondartzaraino jaitsi zen, arreta handiarekin hegan eginez eta ezkutuan ageri zen Medusaren irudiari gainetik begirik kendu gabe. Hurbiltzen ari zen neurrian, hainbat beldurgarriagoa zirudien gorgonaren aurpegiak, suge gaiztoz inguratuta. Gainera, han hurbiletik begiratuta zauritu ezina zirudien ezkata metalikoz estalitako munstroaren gorputzak.

Hala ere, azkenerako, Pertseo kementsua asko hurreratu zen gorgonengana eta besoaren luzeran zeukan Medusa, ezpata-kolpe batez zauritzeko eran.

Pertseok arma altxatu zuen bere buruaren gainetik eta Medusa hiltzeko prestatu zen.

Une horretantxe Medusaren ilajeko suge guztiak mehatxuka zutitu ziren eta begiak zabaltzen hasi zen Medusa bera. Baina esnatu zenerako beranduegi zen. Zorrotza eta sendoa zen Zilarbizik utzitako ezpata, eta tximista bezain azkar iritsi zen Pertseoren kolpea, Medusaren buru beldurgarri hura gorputzetik bereizi zuena.

 Oso ondo egindako lana   esan zion Zilarbizik . Mugi bizkor eta sartu burua zorro sorginduan.

Pertseoren harridurarako, lepotik zintzilik zeraman zorro sorgindu brodatua handiagoa bilakatu zen, Medusaren burua bertan sartu eta han eramateko modukoa. Txistu bizian, pentsatzen behar den baino denbora laburragoan, Medusaren burua lurretik altxatu zuen.

Sugeak buruaren inguruan bihurrika zebiltzan, ziztu eta miztu oraindik, baina Pertseok buruari heldu eta kolpe bakar batez sartu zuen zorro sorginduan.

 Zure eginkizunak amaitu dira hemen  esan zion emakumezkoaren ahots lasaiak . Orain egizu ihes hegan, eta ahalik eta lasterren; bestela, gorriak ikusi beharrean izango zara  Medusa hilik ikusten dutenean, beste bi gorgonek bereak eta bi egingo dituzte mendeku hartzeko.

Arrazoi zuen. Hegan ihes egiteko garaia zen.

Izan ere, Pertseok ez zituen gauza gogoangarri haiek guztiak berak nahi bezain isilean egin, eta ezpataren soinua, sugeen txistua eta Medusaren buruak hondartzara erortzean ateratako hotsa nahikoa izan ziren beste bi gorgonak iratzartzeko.

Brontzeko hatzekin begiak igurtziz esnatu ziren bi munstroak, oraindik erdi-lotan.

Esnatzearekin batera, buruetako suge guztiak ere erne bizkortu ziren. Bat-batean iratzartzearen ustekabearekin noraezean zebiltzan, alde guztietara begira, edonori eraso egiten hasteko prest. Dena malezia eta dena pozoi ziren, eta amorratuta zebiltzan norbaiti eraso egin beharrean, noren kontra egin ez bazekiten ere.



Mendekutik ihesi
Pertseok gorgonari burua moztu ondoren, bizirik zeuden beste biek Medusaren gorputz ezkatatsua hondartzako harea zuriaren gainean hilotz ikusi zutenean, bururik gabe, hegaletako urrezko lumak tenteak eta latzak zituela, txilioka hasi ziren.

Munstro haien aieneak eta oihu lazgarriak entzutea, odola mamitzeko modukoa izan zen.

Eta sugeak 

Han zebiltzan gorgonen buruetako milaka suge txistu eginez, etsaia non aurkituko, nori hozka egingo.

Eta Medusaren ilajeko sugeek erantzun egiten zieten zorro sorginduaren barrenetik 

Hura ikusita, gorgona haiek, erabat itzarririk, aireratu egin ziren mementoan bertan, eta euren brontzezko atzaparrak luzatu zituzten, hara eta hona, norbait harrapatu nahian, edozein etsairi aurre egiteko prest. Bere hortz luze eta beldurgarriak karraskatu eta amorru biziz astintzen zituzten hegalak.

Itsumustuko hegaldi hartan urre gorrizko luma batzuk galdu zituzten, hegoetatik askatu eta hondartzako hareetara erori baitziren. Oraindik ere han egon daitezke inork bildu ez baditu.

Aireratu ondoren, gorgonek alde batera eta bestera begiratzen zuten, nor harrapatuko, nor txikituko atzaparren artean, nor sarraskituko  Alde guztietara begiratzen zuten, beren begirada ikaragarri harekin, edozein izaki aurrez aurre gertatuz gero harri bihurtuko zuen begirada izugarri harekin. Pertseok orduan begiratu izan balie, harrizkoa bilakatuko zen; munstro haien atzaparren artean erori izan balitz, berriz, sarraskitu egingo zuten, eta bere ama gajoak ez zukeen gazte hari beste musu bakar bat ere emateko aukerarik izango. Baina Pertseo arreta handiz ibili zen eta ez zuen behin ere begiratu gorgonak zeuden alderantz.

Gogoratuko duzuenez, Pertseok ikusezintasunaren buru-babesa zeraman, eta gorgonek ez zekiten zehazki ez zer gertatzen ari zen, ez nork hil zuen Medusa, ezta etsaiak nor ziren edo non zebiltzan ere.

Ez ahaztu, ezta ere, Pertseok soinean zituela sandalia hegalariak, eta iaio aski erabili zituela ihes egiteko, gorantz egin eta legoa bat osoa igotzeko. Goiera hartatik ia ez zituen entzuten gorgonen oihu eta zarata lazgarriak, eta, begiratu gabe, behean utzi zituen izaki beldurgarri haiek.

Zegoen lekutik jaitsi gabe, Serifos uhartera abiatzea erabaki zuen Pertseok, ahalik eta azkarren eta ahalik eta zuzenen, Medusaren burua Polidektesi eskaintzeko eta bere eginkizunari amaiera emateko.

Egia esan, kontua ez zen hain erraza izan, eta abentura ugari gertatu zitzaizkion Pertseori Serifos uhartera iritsi aurretik, baina luze joko liguke abentura horiek guztiak aipatuz gero.

Dena dela, ezin ahaztu Pertseok itsas munstro ikaragarri batekin borrokatu, behar izan zuela, eta akabatu ere egin zuela. Izan ere, munstro hura akabatzea beste modurik ez zegoen dontzeila eder bat askatu ahal izateko, eta horixe egin zuen gazteak.

Beste abentura bat ere izan zuen Pertseok Atlas izeneko erraldoi beldurgarri batekin. Harekin ere egin behar izan zuen borroka, baina azkar amaitu zen kontua, gizandi erraldoia harrizko bihurtu baitzuen Medusaren burua erakutsi bezain azkar.

Bigarren abentura hau sinesten zaila iruditzen bazaizue, Afrikarainoko bidaia bat egin eta ikusiko dituzue harrizkoa bihurtutako erraldoi haren aztarnak. Gaur egun gizandi haren izen bera du han ikus daitekeen mendikate ospetsu batek: Atlas.


Polidektes erregearen aurrean, berriz ere
Ez zen erraza izan, ez, Pertseoren bidaia beltzeko uhartetik Serifoseraino, baina kontatutako abentura horien, eta beste hainbat gorabeheraren ondoren, iritsi zen Pertseo, eta han zuen zain bere amatxo maitea.

Pertseo kanpoan ibili zen bitartean, ordea, uharteko erregeak asko penarazi zuen Danae gaixoa. Emakumeak, azkenean, erregearen haserreari ihes egin nahirik, tenplu batera joan behar izan zuen, eta hantxe eman zioten babesa apaiz zahar, jakintsu eta zintzo batzuek.

Danaeri babesa ematera prestatu ziren agure horiek eta ama-semeak kutxa batean itsasoan kulunkan etorri zirenean lagundu zien bihotz oneko arrantzalea ziren, dirudienez, uharte hartan zeuden pertsona zintzo bakarrenetakoak. Gainerako guztiak, erregea ere tartean zela, erabat gaiztoak ziren, eta ongi merezia zuten jaso zuten zigorra, ondoren ikusiko duzuen bezala.

Ikus dezagun nola izan zen kontua.

Ama etxean topatu ez zuenez, jauregira joan zen Pertseo zuzen-zuzenean, eta, zain egonarazi gabe, erregearen aurrera eraman zuten.

Polidektes erregea ez zen batere poztu gazte hura berriz ere bere muturraren aurrean topatu zuenean. Oso ziur zegoen gorgonek sarraskituta egon behar zuela ordurako Pertseo gizajoa, eta alaitu egiten zuen horrek bere bihotz gaiztoa.

Bere aurrean osasuntsu eta indarrean ikusi zuenean, hortaz, amorru bizia eman zion. Hala ere, bere ezkutuko pentsamenduak agertu gabe, ahalik eta aurpegi alaiena jarri zion eta uhartetik kanpo egon zen denbora hartan zer egin zuen galdetu zion.

 Agindutakoa bete al duzu   esan zion errege hark Pertseori, eta aurreko galderari erantzuna emateko aukerarik eskaini gabe jarraitu zuen : Medusaren burua ekarri al didazu, bere sugezko ilaje eta guzti  Hala ez bada, ene seme, gorriak ikusi beharrean zaude, Hipodamia printzesarekin ezkontzekotan bainaiz, eta eztei-oparirako beharbeharrezkoa baitut buru hori. Badakit horixe duela gustukoa, munduan dagoen beste edozer baino atseginagoa egingo zaiola 

 Bai, Gorentasuna  erantzun zion Pertseok, lasai eta harrokeriarik gabe, horrelako ekintza gogoangarria egiteak inolako zailtasunik izango ez balu bezala, gorgonak hiltzea ohizkoa balitz bezala , Medusaren burua neurekin dakart, bere ilajeko suge eta guzti.

 Tira, ez dago gaizki  Erakuts iezadazu mesedez  esan zion Pertseori Polidektes erregeak . Ikuskizun txit harrigarria izan behar du inola ere, urrutitik etorritako bidaiari jendeak esandakoa egia baldin bada, behintzat.

 Egia dio Gorentasun Horrek  erantzun zion Pertseok . Edozeinen begirada betiko erakartzeko moduko ikuskizun txit harrigarria da benetan Medusaren burua. Gorentasun Horrek ontzat hartuko balu, esango nioke gaurko eguna lurralde honetako jai nagusi izenda dezala. Horrela, Berorren meneko guztiei etortzeko deia egin diezaieke, eta jende guztiak ikusi ahal izango du buru harrigarri hau. Nire ustez oso gutxi dira Medusaren aurpegia ikusi ahal izan dutenak, eta are gutxiago berriz ikusiko dutenak 

Ondo baino hobeto zekien erregeak bere mendeko ia guztiak alfer-gorotzak eta ikuskizun-zaleak zirela, lanerako joera handiegirik ez duten pertsona gehienak izan ohi diren bezala. Hori jakinik, gazteak esandakoa atsegina egin zitzaion erregeari, festa eskaintzearen kontu hark ospea ekarriko ziola uste baitzuen.



Serifostarren zigorra
Festa hura antolatzeko norabide guztietara mezulariak eta aldarrikatzaileak bidali zituen Polidektes erregeak, eta izkina bakoitzean, plazetan nahiz azoketan, bidegurutze guztietan aldarrikatu zuten berria turuta eta tronpeta-soinuz, ikuskizunera dei eginez. Jende ugari joan zen erregearen gortera, pertsona alferrak eta lanerako gogo gutxikoak, gaiztoak eta izaera okerrekoak, Pertseok gorgonekin borrokatzeko garaian kalteren bat jaso izan balu arras poztuko zirenak denak ere.

Uharte hartan jende zintzo eta langilea bizi bazen (eta sinetsi beharko genuke bazela horrelakorik, kondairak horretaz ezer ez badio ere) euren etxean geratu ziren egun hartan, beren eginkizunak betetzen eta beren umeak zaintzen. Jende ugari, dena dela, jauregira joan zen, saltaka, korrika, zarataka, elkarri bultzaka, ukondoarekin leku onena non aurkituko, denek ikusi nahi baitzuten erregeak iragarritako ikuskizun harrigarri hura.

Pertseo balkoi batean zegoen, eta berarekin zuen apainki brodatutako zorro sorgindua.

Balkoiaren aurrean tranpailu bat eraiki zuten, eta han zegoen, besaulki dotore batean eserita, Polidektes erregea. Bere aholkulari maltzurrak zituen alboan, eta inguruan, berriz, gortean haren kontura bizi ziren gortesau zuri bizkarroiak.

Erregea, aholkulariak eta gortesauak tranpailuan, eta herriko alferrak herriko enparantzan, han zeuden denak ikusmiraz eta inbidiaz beterik Pertseori begira. Izugarrizko ikusmina zuten, Pertseok han erakutsi behar ziena beste inork inoiz ikusi gabekoa zelakoan.

 Erakutsi gorgonaren burua  Erakutsi  Erakuts iezaguzu gorgona horren burua bere suge-multzo eta guzti   egiten zioten oihu Pertseori balkoi aurrean zeuden guztiek.

Luze iritzita, amorru biziz ari ziren deiadarka, gaztearekin haserre baleude bezala, eta hari kontuz ibiltzeko esaka: ekarri duzuna ez bazaigu gustatzen geuk zatikatuko zaitugu, gorgonek egin ez badute ere.

Errukia eta pena sentitu zuen Pertseok, bere mendeku-nahiak une batez ahaztuta eta serifostarrak zigortzeko asmoaz apur bat damututa.

 Oi, Polidektes errege jauna  esan zuen , eta zuek ere bai, herriko pertsona guztiak: ez nizueke gorgona honen burua erakutsi nahi, bestela 

 Zital, gaizto, koldar halakoa   egin zuten oihu denek.

Pertseok esan behar ziena esateko aukerarik eman aurretik oihuka hasi ziren denak, amorruz beterik.

 Gezurretan ari da  zioten . Ez dauka berekin Medusaren burua. Gu engainatu nahian dabil  Erakuts iezaguzu, ea egia den hor daukazula  Eta egia ez bada, zeure burua moztu eta pilota gisa erabiliko dugu jolasteko.

Aholkulari maltzur haiek erregearen belarrira aritu ziren, ahapeka, auskalo nolako kontuak botatzen. Gortesauak ere marmarrean aritu ziren. Hango hura errespetu falta izugarria zela zioten, errege jaunari trufa egitea. Eta erregeak dena aditu zuen, eta poztu egin zen, Pertseo ataka larrian zegoelakoan. Besoa altxatu zuen handikiro, errege bati dagokion eran, eta Pertseorengana zuzendu zen, Medusaren burua han zeuden guztiei erakusteko aginduz, berea galdu nahi ez bazuen behintzat.

 Erakuts iezaguzu Medusaren burua, edo neuk aginduko dut hementxe bertan zurea mozteko.

Pertseori hasperen batek egin zion ihes barren-barrenetik.

 Oraintxe   esan zion Polidektesek. Gero eta ziurrago zegoen ez zeukala Medusaren bururik zorroan, eta sinetsita zegoen hantxe galduko zuela Pertseok berea . Erakutsi oraintxe, edo zu hemen bertan hiltzeko aginduko dut.

 Ikus ezazue, bada   esan zien Pertseok, turuta baten antzeko ahotsarekin.

Medusaren burua zorrotik atera eta altxatu egin zuen bere buruaren gainetik. Inork ez zuen izan betazalak ixteko aukera txikienik ere. Polidektes erregea, bere aholkulari maltzurrak, eta mendeko gaizto haiek guztiak, harrizko irudi bilakatu ziren denak azkar baino lehen. Hantxe geratu ziren denak mugitu ezinik. Une hartako keinu eta jokaerak harrizko irudietan islaturik, betiko.

Medusaren buruaren indar ikaragarri hark haitz zurizko irudi bilakatu zituen den-denak 

Medusaren burua zorro sorginduan sartu zuen berriro ere eta bere ama maitearengana joan zen Pertseo. Uharte hartako gizon gaiztoei beldurrik zertan izan ez zeukala esan zion, ezta Polidektes errege maltzurraren atzaparretatik ihes egin eta tenplu batean gorde beharrik ere.


