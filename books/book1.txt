Elvis hil zen urtean ez genuen Elvisen musikarik entzun. Larunbat arratsaldeetako telebistako film haietatik ezagutzen genuen guk Elvis: batean soldadu, bestean hawaitar, beti neskaz inguraturik eta gitarra eskuan. Film txatxuak ziren denak, eta halakoxea iruditzen zitzaigun Elvis bera ere. Gainera, hor ziren bere azken aldiko irudi haiek: patilla handi, gerriko handi, alkandora-lepo handi... munduko horterarik handiena, guretzat.

Rober zen gure gustu musikalak markatzen zituena. Hura zen zaleena, hark zekien gehiena, eta harexek esandakoa entzuten genuen guk. Eta Elvis hil zeneko urte hartan ez genuen Elvisen musikarik aditu. Aurten telebistan esan eta esan aritu dira nola 25 urte betetzen diren  Erregea  hil zela, eta horrexegatik gogoratu naiz harekin; eta haren haritik, duela 25 urte gu geu nolakoak ginen gogoratu nahian hasi naiz; nolakoak ginen, eta nola aldatu garen.

Nik neuk ez dut ia musikarik aditzen orain. Hobeto esanda, musika aditu bai, baina musika horretaz deus ere jakin gabe eta jakiteko ahaleginik egin gabe. Autoan noala, lanera bidean edo lanetik etxerakoan, irratia piztu ohi dut ia beti, eta gehien-gehienetan hitzik gabeko emisore bat hautatzen dut. Musika jarri bai, baina ez dute esaten ez kantaren ez kantariaren izenik. Nire kultura musikala zegoen-zegoenean geratzen da hartara, hutsaren pare beraz, baina entretenitu samar egiten dut bidaia, eta saihestu egiten dut, bide batez, irrati-kate gehienetako kalaka eta kaparra.

Oharkabean pasa ohi zaizkit abesti horiek gehienetan, baina batzuetan arreta jartzen diet. Orain egun batzuk aditutakoa geratu zait gogoan. Kantaria ezagutu eta guzti egin nuen, nik uste, gauza hauek gehixeago interesatzen zitzaizkidaneko oroigarri-edo: Jesús Cifuentes, garai batean Celtas Cortos zeritzan talde espainiarreko kantari eta liderra; ez dakit kantuaren izenburua, baina gogoan geratu zitzaizkidan haren hitzak: lehen pertsonan mintzo zaio kantaria neska bati, aspaldiko laguna nonbait, gutun baten itxura emanez abestiari: hasierako agurra, amaierakoa, eta erdian erdikoa. Malenkonia kutsu bat du testuak, eta, lerro artean, maitasun galdu bat berreskuratzeko intentzio moduko bat sumatzen zaio. Koadrilako garai zaharrak oroitarazi nahi dizkio aspaldi ikusi ez duen emakume horri: gogoratzen  galdetzen dio halakoren txabolan sartuta nolako barreak egiten genituen  Eta gero, ondorio lakonikoa: orain ez da gelditzen orduko haietatik ia inor; eta gelditzen direnak aldatu egin dira.  Han cambiado  errepikatzen du Cifuentes kantariak, eta niri behintzat halako hotzikara bat sortu zidaten haren hitzek.

Elvis hil zen urtean 15 bete genituen guk: Roberrek, Eduk eta hirurok. Hemen ez dut, horrenbestez, maitasuna berreskuratu nahiko nukeen neskarik koplatuko, baina bai hiru mutil haien arteko adiskidetasuna gogoratuko. Adin batetik aurrera, esan liteke sutondoko beroa ematen digula adiskidetasunak, kanpoko hotzaren, erasoen, axolagabeziaren aurrean; niri, dagoeneko, zaila egiten zait sutondo horren beroarekin amets egitea ere, baina hango hauspearen epela lortu nahiko nuke bederen, ilinti bizi bat ez bada txingar-ondo bat, garai bateko su-lamen arrasto gisakoa. Metafora errazak dira hauek, ohartzen naiz, baina gizon-emakume askoren gogoa zulatu duelako bihurtzen da metafora bat erabilerraza; sentipen sakonek, gehienetan, ez dute hitz zailen eta hitzaldi konplexuen beharrik.

Utz ditzadan alde batera metaforak eta malenkoniak: abuztuan hil zen Elvis, uda betean beraz, eta opor luze baten moduan oroitzen dut orain garai hori. Zehatz dezadan esandakoa, ez dut idealizaziorik eta faltsifikaziorik egin nahi: orduan ere izaten genituen, nola ez, geure eguneroko kezkak, aldian aldiko buruhausteak, tartekako haserre eta istiluak; baina udako koloreak hartu die gaina beste guztiei nire oroitzapenetan eta halaxe oroitu nahi dut, gezurra balitz ere. Udako opor luze haietan egun osoa guretzat izaten genuelako izango da akaso, nahi genuen guztia egin, nahi ez genuena ere bai, eta oraindik astia sobran geratzen baitzitzaigun, aspertzeko, berriketarako, ametsetarako, txotxolokeriak esan eta egiteko...

Elvis hil zen urtearekin gora eta behera nabil, baina oraindik ez dut esan zein izan zen urte hori, Elvis-zaleek esku barrenean tatuatua balute bezain ongi jakingo duten arren: 1977an hil zen tupearen erregea, Memphisen. Urte hori bexalaxe aukeratu nezakeen aurrekoa, edo aurrekoaren aurrekoa; izan ere, askoz lehenagotik baikinen lagunak Rober, Edu eta hirurok, ume-umetatik kasik. Rober eta biok gela berean ibili ginen beti eskolan, fraideetan; Edu, berriz, eskola nazionaletan zebilen, baina orduan, harremanetarako, inportanteagoa izaten zen auzunea ikastetxea baino, eta hirurok ginen auzo berekoak: atari bereko bizilagunak Rober eta Edu, eta haren ondoko etxebizitza batekoa ni. Txikitatik izan ginen, beraz, koadrila bereko: gu hirurok eta beste makina bat, noski, koadrila zabalak izaten baitziren garai hartan, aldakor samarrak ere bai batzuetan, gaur koadrila batean zebilena beste batera pasako baitzen igual hurrengo batean. Mordoxka bat ginen hortaz, hasieran denak auzo berekoak, eta gero pixkanaka erantsiz joan zirenak: eskolan egindako lagunak, kirol-talde batean ezagututakoak, beste koadrilaren batetik gurera arrimatutakoak...

Elvis hil zen urte hartan uste dut konturatu ginela, inoiz baino argiago, gu hirurok aparte geundela; koadrila zabal haren barruan zelula-talde trinko eta lotua osatzen genuela, eta koadrilako gainerako kideak hara eta hona sakabanatuta ere ez zitzaigula askorik ardura, gure arteko harremana baitzen axola zitzaiguna. Elvis hil zen uda hartan, gainera, bakarrik geratu ginen herrian Rober, Edu eta hirurok. Ez dakit oso ondo zertan zebiltzan beste guztiak: bakarren bat gurasoekin beraneatzen, kanpoan, gaur normalena den hori ohiz kanpoko kontua izaten baitzen garai hartan; besteren bat udalekuetan edo barnetegi batean ikasten; eta gehienak beren gurasoen herrietara joanda.

 Al pueblo  esaten zuten denek joan behar zutela. Hori ere abesti bat da, aspaldi entzun gabekoa baina urrundik xuxurlaka bezala aditzen dudana:  Me voy p’al pueblo, hoy es mi día,   voy a alegrar toda el alma mía . Bestelako  herria  da ordea Los Panchos-en abestian ageri dena. Gure auzoan gutxienak ziren bertakoak, gehienak handik eta hemendik etorritakoak ziren: galiziarrak asko, gaztelarrak are gehiago, extremeñoak ez gutxi, andaluziarrak batzuk, eta Errioxa edo Nafarroako Erriberakoak mordoxka bat. Lan bila etorri ziren eta bertan gustura egokitu, baina udako oporretan herrira itzuli beharra zeukaten, familia ikusteko, erroak ez galtzeko, kostata erositako kotxea paisanoen aurrean harro erakusteko.

Neroni ere konturatzen naiz gauza ezagunak esaten ari naizela. Topikoak, kasik. Baina halaxe ziren gauzak ni haurra nintzela, Elvis bizi zela, 68-69-70 urteetan. Gogoratzen naiz nola amari galdetu nion behin, ume-koxkorra nintzeneko uda haietako batean:  Ama, eta... guk ez al daukagu herririk  .  Nola ez daukagula  Hauxe da gure herria-eta .  Bai baina, beste guztiak, udan ‘al pueblo’ joaten dira, eta gu hemen gelditzen gara beti .

Gogoratzen naizela esan dut, baina ez da egia. Nik neuk berehala ahaztuko nuen, baina amak ez. Izugarrizko grazia egin zion, nonbait, eta urtero-urtero gogorarazten zidan uda iristen zenean. Ez niri bakarrik: familian ere zabaldu zen ipuina, eta harrezkero makina bat aldiz entzun behar izan dut kontu berbera, nazka-nazka eginda bukatu arte. Ezin ukatu, hala ere, irtenaldiak baduela bere gatza eta, horrez gainera, zer pentsatua ere eman dezakeela, hartara jarriz gero:  Eta guk ez al daukagu herririk  . Utz dezadan bere horretan ordea.

Elvis hil zen urterako aldatzen hasita zeuden gauzak. Etorkin jendeak bere herrira alde egiten jarraitzen zuen uda oro, baina belaunaldien arteko borrokaiturri bihurturik zegoen ordurako urteroko txango hori: gurasoek joan nahi zuten, nola ez ba, baina seme-alabek ez.   Qué coñazo, al pueblo   esaten zuten ia aho batez nire koadrilakoek, berdin zen nora joan behar zuten: Valladolidera, Ourensera, Calahorrara, Palentziara, Plasentziara... Txikiek eman behar izaten zuten amore, txikiak ziren bitartean, baina egonaldiak laburragoak bihurtu ziren: bi hilabeterako joan ohi zirenek hilabete pasatzen zuten orain, eta hilabeterako alde egin ohi zutenak bueltan zeuden hamabost egun igarotzerako, beti baitzegoen arrazoi pisuzkoren bat itzulera aurreratzeko: etxean konponketak egin beharra, seme-alaben azterketak, lantokian presazko zereginen bat amaitzea... Erroak ere, lurrik ezean, lurrunduz zihoazen pixkanaka, eta emigrante horien guraso zaharrak bilakatu ziren, apurka, lokarri nagusi eta bakarra; lokarri hauskorra, bistan denez, nire lagun guztien aitona-amonak hil ahala amaitu baitziren, gehienentzat, herrirako itzulera-txangoak: harrezkero herririk gabe geratu ziren, ni neu bezala, edo lur elkor honetan asmatu beharko zuten, denek ere, beren herria.

Hori dena geroxeago gertatuko zen ordea. Elvis hil zen urtean herrira joaten segitzen zuten gure auzoko langile-familia gehienek, eta horrexegatik geratu ginen bakarrik Rober, Edu eta hirurok. Ni, esan bezala,  herririk  ez neukalako; auzoan baziren, gure moduan, beste familia euskaldun batzuk, eta haietako asko, uda partean, baserrira joaten ziren bolada bat pasatzera, oporretan baino gehiago belarretan laguntzera, egia esanda; gure etxean, ezta hori ere: ez herririk, ez baserririk, kalera jaitsitako edo kalean sortutako familietakoak baitziren bai aita eta bai ama.

Roberrek ere ez zuen inoiz  pueblorik  eduki, nahiz eta bera erdaldun huts eta purua izan: ehun bat urte lehenago trenbidearekin batera etorriak zituen arbaso guztiak, eta familia hartan, beraz, aspaldi eten zen, inoiz izan bazen, jatorrizko lurrarekiko edozein kate eta lotura. Belarri zolia zeukan Roberrek, gainera, guk ez bezala hitz egiten zutenen doinuari erreparatzeko eta barre egiteko; ez zen askotan gertatzen, gure adineko neska-mutilek bertako gaztelania-moldea egiten baitzuten denek, urrun haietatik iritsi berriak ziren familietakoek izan ezik; baina uda ondorenean, beren  pueblo  hartan pare bat hilabete pasatu ostean, askori kutsatzen zitzaien, oharkabean, hango mintzamodua, galdera eta harriduretako musikak batez ere; eta halako doinu bat sumatu orduko, burlaka eta imintzioka hasiko zen Rober, azentu hura behin eta berriz imitatuz eta ohartu ez zirenei abisatuz:  habla como los extremeños , edo  como los gallegos , edo  como los navarricos ; isekaren biktima isilik eta lotsagorrituta geratuko zen batzuetan, edo haserre gorriz ukabilka ekin besteetan, baina, batera zein bestera, lehenbailehen ahaleginduko zen bere herri urrun hartan erantsitako azentu bitxiak baztertzen eta gure arteko hizkera naturala ostera bereganatzen.

Eduk, aldiz, bazuen herria, bazuen  puebloa . Galiziarrak zituen gurasoak, Ourense aldeko herri txikiren batekoak, eta hara joateko ohitura izan zuten uda oro. Eduk, hala ere, gero eta gogo gutxiago hara joateko. Nik ez dakit herri hartan norekin ibili ez ote zeukan, bere lehengusuekin gaizki konpontzen zen edo zer, kontua da, uda hastearekin batean, marmarka ibiltzen zela urtero, hara joan beharra zela eta ez zela.  Kaka zahar bat duk herri hori  errepikatu ohi zuen.  Zerbait ona izango dik hala ere  esaten nion nik, beste askori entzun ohi nizkien entretenigarrien inbidiaz : erreka bat bainatzeko, landa zabalak ibiltzeko, herrietako festak jolasteko, neskak mintzatzeko... .  Keba  esaten zuen Eduk , han ez zegok artaburua eta behi-gorotza besterik . Roberrek arrazoia ematen zion orduan:  Zer egingo duk ba aldeano jende horrekin  Horiek ez zekitek ezta ipurdia paperarekin garbitzen ere .  Bueno, bueno, ez duk horrenbesterako izango , sartzen nintzen ni.  Ezetz   Rober berriro . Zibilizazioa zer den ere ez zekitek oraindik han. Esaiok hik, Edu, esaiok . Eduk ez zuen ezer esaten, isilik gelditzen zen, eta nork geure erara interpretatzen genuen isiltasun hura. Handik gutxira alde egiten zuen familia osoak, uda pasa, eta bueltakoan Galiziako ardoa eta txorixoa eta bestelako oroigarriak ekarriko zituzten etxera, baina Eduk ez zuen ekarriko ez hango azenturik ez oroitzapen gozo askorik, hari sinestera;  kaka zahar bat duk hura  errepikatuko zigun, ikasturtea hasteaz ia-ia pozik, bera ikasle kaxkarra izan arren.

Eskolaren erruz geratu zen lehenengoz Galiziara joan gabe Elvis hil zen urte hartan. Edo eskolari esker, nondik begiratzen zaion. Nazionaletan 14 urte arte ikasi ondoren, institutuan hasi zen Edu aurreko urtean. Ikasteko gogo gutxi zekarren, erraztasun handirik ere ez, eta eskola profesionalean hobe zuela aholkatu zioten lehengo maisuek, ofizio bat ikasteko, baina Rober, ni eta gainerako lagun gehienak institutuan hasi ginenez, nik uste horregatik nahi izan zuela hara joan, elkarrekin ibiltzeko; etxean ere ez zioten eragozpenik jarri, ilusioa egingo zien beren seme bat unibertsitatera bidean egon zitekeela jakiteak. Gurasoen ilusioak laster geratuko ziren zapuzturik, ordea, errenkadan suspenditu baitzituen azterketak, ebaluazio batean bai eta hurrengoan ere bai. Ez zirudien askorik axola zitzaionik, pozik zebilen Edu lagun artean; gu ere bai, lehenengo aldiz neska eta guzti baikeunden gainera; gela berean neskekin egoteak txoratu egin gintuen pixka bat, txorakeria ugari eginarazi ere bai, baina garaia egokitu zenean zentzunez jokatu genuen eta arazorik gabe gainditu genuen ikasturtea.  Ai, Jose Ignazio, nahiago nuke zu bezalakoa balitz gure Eduardo hau  esan ohi zidan bere amak, doinu gailego dultze harekin, bere etxera bila joaten nintzaionetan . Izan ere, hozka egiten diote liburuek honi, eskuetan hozka . Ni irri inozo batekin isilik gelditzen nintzen, zer esan ez nekiela, Eduk berak libratzen ninduen arte:  Bueno, ama, kalera goaz. Etorriko naiz afaltzera , eta, kontuz ibiltzeko aholku amatiarrei entzungor, eskailera-mailak launaka jaitsiko genituen.

Ekainean zintzilik geratu zitzaizkion ia ikasgai guztiak, irailerako zain, eta horrek bi ondorio ekarri zizkion, etxeko disgustu eta istiluez gainera: bata, Galiziara joan gabe geratuko zela, Eduren pozerako, azterketak prestatu ahal izateko; bestea, aitak abisu serioa bota ziola, ikasturtea gainditzen ez bazuen hurrengo urtean lanbide eskolan hasi beharko zuela.

Bere arreba Inmaren kargu geratu zen beraz. Edu baino zaharragoa zen Inma: 18 urte, emakume-emakumea orduko gure begietan; lanean hasita zegoen, aurreko urtean nik uste, enpresa batean bulegari. Neska arduratsu eta azkarra zen Inma, ikasteko aukera izan balu balioko zuena, baina, alaba zaharrenarekin halako luxuetarako ez zeudela-eta, idazkari ikasarazi eta soldata koxkor bat irabazten jarri zutena. Ofizinako gehienak oporretara zihoazela-eta, norbait behar udan ere, zeregin premiatsuenei heltzeko, eta azkena sartutakoari egokitu zitzaion izorratu beharra.  Ez dago eskubiderik  esaten zigun Inmak , baina, aguantatu egin behar . Inma etxean geratzen zenez gero, lasai joan ziren gurasoak Galiziara, Edu arrebaren zaintzapean utzita. Edu, berriz, ezin kontentuago: batetik Galiziara joan beharrik ez, eta, horrez gainera, gurasoak kanpoan.  Etxe osoa niretzat bakarrik , esaten zuen oihuka.  Bueno, arreba ere hor zegok , esan nion nik.  Hori  Ezta kasurik ere. Kristorenak egin behar ditiagu uda honetan... 

Kristorenak egin behar genituelako kontu horrekin, planak egiten hasi ginen, Eduren proposamenez batez ere.  Baina hik ez al duk ikasi behar irailerako  , galdetu zion Roberrek.  Urruti zegok iraila , esan zuen Eduk, baina nik uste ordurako erabakita zeukala azterketak ez prestatzea eta institutua bertan behera uztea, aitak ohartarazi zuen bezala, eskola profesionalean hasteko.

 Zuek zer egiten duzue beste urteetan  , galdetzen zigun Eduk.  Guk  Aspertu , erantzun Roberrek eta biok.  Baina zer edo zer egingo duzue  , insistitu zuen. Zer egiten genuen ba beste urteetan  Bizikletan ibili, asko. Rober ez zen oso zalea, baina niri izugarri gustatzen zitzaidan  gustatzen zait oraindik ere , eta hoberik ezean berak ere onartzen zuen: goizean buelta txikiak egiten genituen, auzoan gora eta behera, eta arratsaldeetan sarritan itzuli handiagoak: inguruko herrietara, mendi-kaxkoetara, bazter berriak deskubritzera...

 Eta horrez gainera  , Eduk. Horrez gainera, hitz eta pitz jardun, txorakeriez gehienetan, baina gai serioez ere bai tarteka: bizitzaz, heriotzaz, emakumeez.  Hori, hori... emakumeak ezagutu behar ditiagu , segitu zuen Eduk, konbentziturik.

Erraza zen esatea, noski, baina urte osoan ligatzeko gai izan ez baginen, zer lortuko genuen udan   Neskak orain gogotsuago egoten dituk , esan zuen Eduk, jakintsuarena eginez.  Baina gehienak kanpoan zeudek, oporretan , nik.  Berdin ziok: berriak ere etorriko dituk, uda-pasa dabiltzanak .  Hori Galizian izango duk  esan zion Roberrek . Ze, hemen... .  Ba, hemen ere saiatu egin behar .

Elvis hil zen urteko udan, geure buruari agindu genion inoiz baino serioago ahaleginduko ginela neskak ezagutzen eta haiekin harremanetan sartzen.  Lotsagarri samarra ere baduk, hamabost urte beteak izan eta oraindik mokadurik probatu gabe egotea , esan nuen nik.  Nik hamalau zeuzkaat oraindik , Roberrek protesta.  Baina urrian beteko dituk hamabost , gogorarazi zion Eduk. Lotsagarri samarra zen, bai, batez ere kontuan hartuta koadrilako beste batzuk hasita zeudela neskekin serio samar ateratzen, eta gehien-gehienek izana zutela noizbait andregai modukoren bat.  Eta gu berriz, Ama Birjina baino birjinago  esan zuen Eduk . Maritxuak ematen diagu .  Hori hi izango haiz , Roberrek, eta barrezka hasi ginen hirurok, elkarri bultzaka eta atximurka, homosexualen imintzio txoroak eginez.

Elvis hil zen urte hartan  esana dut dagoeneko ez genuen Elvisen musikarik entzun. Roberrek orduan rock sinfonikoarekin zeukan bolada: Pink Floyd, Genesis, Vangelis delako bat ere bai: lo gelditzeko musika esaten zion Eduk.  Isilik egon hadi, hik ez dakik ezer eta , erantzungo zion Roberrek. Ni isilik geratzen nintzen, benetan ezer ez nekielako, eta zalantzan nengoelako ere bai: batetik lo gelditzeko musika iruditzen zitzaidan, Eduk esaten zuen bezala, baina bestetik sinetsita nengoen huraxe zela musikarik onena eta modernoena, Roberrek zioen legez, eta, hortaz, gustatu egin behar zitzaidala.

 Ikusiko duzue, honekin flipatu egingo duzue , esaten zigun Roberrek zinta haietakoren bat jartzen zigun bakoitzean. Roberrek anaia zaharrago bat zeukan, Juankar izenekoa, eta harexen diskoak izaten ziren guk entzuten genituenak. Hobeto esanda, Juankarren diskoak kasetean grabatu eta haiexek entzuten genituen gero guk. Boladak izaten ziren, batean klasikoak entzungo genituen: Rolling Stones, Beatles, The Who, The Doors... Hurrengoan talde arraroagoak, aurretik ezagutu ez eta ondotik gogoratu ez ditudanak.  Hau entzun behar duzue  esaten zigun Roberrek , kristoren deskubrimendua . Bereak baino gehiago Juankarren deskubrimenduak zirela esango nuke, hura baitzen diskoak erosten zituena eta musikaren munduan sartuta zegoena. Sartuta-edo.

Inmaren adinekoa zen Juankar, gutxi gorabehera, baina, Eduren arreba ez bezala, ezer egin gabe bizi zena.  Hori bai bizi , esaten genuen guk. Institutuan urte mordoxka eman zuen, ikasturteak batean erdizka utziaz eta hurrengoan errepikatuz; handik atera zenean lanpostu bat bilatu zion aitak, elektrizitate--biltegi batean pintxe: kableak saldu, kaxak atondu, enkarguak egin...  Kaka zahar bat da hau , esaten omen zuen Juankarrek, goizean goiz jaiki eta zortzi edo bederatzi orduan inoren agindupean egotera ohitu ezinik. Azkenean utzi egin zuen, Roberrek esan zigunez, baina bota ote zuten ere entzun nuen nik, materiala lapurtu zuela-eta. Zena zela, etxean zegoen orain, musika ikasten, berak zioenez behintzat.  Alfer galanta bai, Juankar hori  entzun nion esaten gure amari behin baino gehiagotan, baina guk miretsi egiten genuen. Ezer egin gabe bizitze hori, hasteko, meritu handia zen guretzat, orduan behintzat; musikaz horrenbeste jakitea ere kontuan hartzekoa zen, rock’n’rolla baitzen, gure gazte-garai hartan, jardun--mota guztietan itxurazkoena; eta, batez ere, komunarena zegoen.

Gure herrian komuna bat sortu zen, Elvis hil zen urtean ez baina urtebete lehenago edo. Ibiza aldean ibilitakoren bat, inguruko hippy batzuk, bizimodu alternatiboa bilatzen zuten gazteak elkartu ziren han, familiaz besteko antolamendu batean. Eskandalu galanta eta esamesa franko sortu zen bazterretan: batetik, han droga besterik ez zegoela, jatekoa baino gehiago, eta, bestetik, gizon-emakumeak denak denekin ibiltzen zirela nahasian, amodio librean. Zenbat eta protesta ozenagoa egin helduek, hainbat eta liluratuago geunden gu, etxe hura, herritik aparte samar zegoena, paradisu baten pare irudikatzeraino: drogarena berez erakargarri bezain beldurgarria zitzaigun gure gaztaro guri hartan, baina amodio librearena, litekeen gauzarik zoragarriena iruditzen zitzaigun denoi ere, gure birjintasun hartan amets eskuraezin gisako bat. Guk eskuraezin ikusi arren, Juankar han bizi izan zen, pare bat hilabetean, etxetik alde eginda. Bertan zer topatu zuen edo etxera zergatik itzuli zen ez genekien, Roberri ere ez baitzion hitz-erdirik esan, baina hori ez zen oztopo gure jakin-min sukartu eta irudimen aseezinentzako:  Eta hango neska guztiekin joko zian larrua  , galdetuko zuen gutakoren batek.  Seguru  erantzuna beste batek . Hirurogei egunetan, nahiko denbora izango zian denekin probatzeko, behin eta berriz .  Eta hortaz  hirugarrenak ondorioa , zertarako bueltatu ote duk gurasoenera  

Galdera horri ezin genion erantzunik topatu, baina misterio-aura batez jantzirik geratu zen Juankar betiko, guk ezagutzen ez genituen sekretuak zekiz-kielako. Musikan ere, sinetsita geunden zerbait berezia sortuko zuela. Talde bat ari omen zen prestatzen, Juankarrek Roberri eta Roberrek guri esan zigunez.  Eta berak zer jotzen dik  , galdetu zuen Eduk.  Berak ezer ez: taldeko kantari eta liderra izango duk , erantzun zuen Roberrek, eta Jim Morrison berri baten gisan imajinatu nuen nik: hura ere gazte, eder, galai eta liluragarri... baina hilik.

Drogak erakarpena bezainbateko beldurra sortzen zigula esan dut lehentxeago. Ez da zehatza baieztapena, denboran zehar aldatuz joan baitzen bi sentipen horien indarra. Dudarik gabe, beldurra zen nagusi Elvis hil zen urte hartan, baina handik luze gabe erakarpena izango zen indartsuago. Elvis hil zen udan zigarroak erretzen besterik ez ginen aritzen: nik aitari lapurtzen nizkion habanos beltzak, eta Roberrek anaiari kentzen zizkion camel gorriak; Eduk ez zuen nori kendu, aita Galizian baitzuen eta Inmak ez baitzuen erretzen. Zigarro bana erre ordez, bakarra pizten genuen aldi bakoitzeko, eta eskuz esku erabiltzen genuen, zupaldi parea jo eta ondokoari pasatuz, begiak erdi-itxi eta gu ere marihuanaren lainoetan kulunkatzen ginela imajinatuz.

Begiak erdizka itxita eta zigarroari tiraka entzuten genuen Roberrek ekarritako musika, gehienetan etzanda eta gora begira; aldian-aldian, ordea, aldatu egiten zen gure etzatoki hartatik begi erdi-itxiekin ikusten genuena: zeru-sabaia izaten zen askotan, bizikletak hartuta mendi aldera joanda baldin bageunden, baina ezin lagunak egunero konbentzitu: Rober alferkeriaz ibiltzen zen beti, eta Eduren umoreak erabakitzen zuen alde batera edo bestera.  Baina kasetea txandaka eramango diagu , esango zigun Roberrek azkenean, txangoa egitea onartuz gero. Kasetea, zintak, zigarroak, gaileta batzuk ere bai... litxarreria ugari pilatzen zen azkenerako, baina zama gutxikoa, eta adarra jotzen genion Roberri arnasestuka hasten zenean:  Aupa, makalontzi hori, laster ailegatuko gaituk eta .  Ez zekiat zergatik ibili behar dugun beti mendi puntetan , botako zigun iritsitakoan. Ez zen egia mendi puntetara joaten ginela, baina aldapak pasatu bai, txoko hobeak aurkitzen baitziren hartara:  Ikusten zer ondo hemen  Aire garbia, bista ederra, jenderik ez...  Puska batean inork ez zuen ezer esaten, paraje bakarti hartako bakea miresten ari ginelako, edo gure burua inguru berrira egokitzeko astia behar genuelako, norbaitek unearen lilura apurtzen zuen arte:  Pixerreka bat egitera noak .

Mendira ez zenean gutakoren baten etxean izaten genuen biltokia, baina horretarako bakea emango ziguten lekua behar. Nire etxea ez zen oso egokia, bi anai-arreba gazteago ditudalako, Arantxa eta Jon, eta batari nahiz besteari muturra sartzea gustatzen zitzaielako.  Alde hemendik  esango nion nire arrebari aurrena;  lepoa bihurrituko diat  mehatxatuko nuen anaia hurrena, alferrik baina: Arantxari Edu gustatzen zitzaion, nik uste, eta Joni ezer ez zitzaion gustatzen besteren gauzetan kuxkuxean ibiltzea bezainbat. Roberren etxea zen beste aukera bat, nire anai-arrebak kanpoan ez bazeuden, baina han ere ezin lasai egon: ez anaiagatik, Juankar ez baitzen gure gauzetan sartuko, ezpada amagatik. Conchi zen Roberren ama, emakume atsegin eta gozoa; gozoegia aukeran, bere etxean sartuz gero gainetik kendu ezinik edukiko baikenuen denbora osoan:  Nahi al dituzue pasta batzuk  , eskainiko zigun sartu eta berehala.  Ez, eskerrik asko , esango genuen guk, baina hala ere erretilu batekin etorriko zen geroxeago.  Edateko zerbait aterako dizuet   proposatuko zigun hurrengo bisitan . Gaseosa, kokakola, ura limoiarekin...  . Eta guk ezetz errepikatu arren bere hautua egingo zuen hark:  Ura limoiarekin aterako dizuet, udan horrexek freskatzen du gehiena-eta . Eta ondoren erretilua jasotzera azalduko zen, edo edalontziak biltzera, eta aldi bakoitzean atean jo gabe sartuko zen gainera Roberren gelan, eta horrela ez zegoen patxadan egoterik, eta are gutxiago geure gauzez mintzatzerik.

Hortaz, Elvis hil zen urteko udan, Eduren etxean bildu ginen gehiena. Besteon eragozpen guztiak zituen haren etxeak urtean zehar: ama babesle horietakoa, eta arreba txiki muturluze bat, Mari Carmen. Baina orain Galizian zeuden denak eta geuretzat geneukan etxe osoa. Geuretzat eta Inmarentzat, noski. Hori dela-eta, zigarroak erre eta musika entzuteko bakarrik ez, edozertarako biltzen ginen Eduren etxean; ia-ia neurean baino denbora gehiago pasatzen nuen nik han azkenerako. Inma kanpoan izaten zen gehienetan, baina tarteka agertzen zen: arratsalde erdian-edo, lantokian amaitu ondoren.  Ondo al zaudete   esaten zigun, baina bakea ematen zuen gero, bere gelan sartu edo kalera joango zen bestela. Bazekien zigarroak erretzen aritzen ginela, ikusi ere ikusi gintuen behin baino gehiagotan, baina ez zigun errietarik ematen.  Kontuz gortinak erre  edo halako abisuren bat, gehienez ere.
 
Egun batean Roberrek ez zuen gurekin etortzerik izan. Amona gaixo omen zeukan, nonbait erori eta mokor-hezurra hautsita-edo, eta berak bisitan joan behar, amarekin.  A zer rolloa  Juankar joan dadila  esan omen zuen berak etxean.  Hago isilik, ipotx hori   erantzun zion Juankarrek; eta, seme zaharrenarekin burubiderik ez zeukanez, gazteena eraman zuen Roberren amak.

Bezperatik abisatu zigun Roberrek, marmar eta purrustada artean, eta guk orduan bizikletan ibiltzeko plana egin genuen larunbat hartarako. Gainera, nola Rober fardel hura falta zen, egun osorako txangoa antolatu genuen, kosta aldera: itsasertzeraino joan, hondartzaren batean bainatu, etxetik eramandako ogitartekoekin bertan bazkaldu, arratsaldean buelta txiki bat Zarautz aldean-edo, eta gero buelta etxera.  Primeran pasako diagu , agindu genion elkarri Eduk eta biok.

Plan guztia zapuztu zigun euriak ordea. Goian-behean ari zuen, goizean goizetik.  Zer egingo diagu  , galdetu nion Eduri bere etxera joanda. Motxilan neramatzan bokadillo guztiak, bezperan prestatuta.

 Pixka batean itxoingo diagu, ea atertzen duen  

Ez zuen atertzeko itxurarik baina, hoberik ezean, bertan geratu ginen, leihotik begira.

 Bokadilloak aterako ditiagu  , proposatu nuen handik pixka batera.

 Bale , Eduk.

Ezer egin gabe euriari begira egotea, edo bokadilloak janez euriari begira egotea, ez dago alde handirik, eta eguraldiarena bezalako bisaje tristea ari zitzaigun geratzen bioi.

 A zer plana, larunbat baterako , esan zuen Eduk.

 Bai, kasik nahiago Roberrena .

 Joder  Gaixo artean ibiltzea ere .

 Bai, baina Donostiara joango da sikiera .

 Bai baina, eguraldi honekin... 

Bestelako planak ari nintzen pentsatzen neure artean, larunbata nola-hala pasatzeko. Musika entzuten egoten ginen arratsalde euritsuetan, baina Rober falta zitzaigun horretarako; billarrean jokatzera joan gintezkeen, baina goizean itxita egongo zen; bat-batean gogoratu nintzen frontoi estalia zeukatela fraideek, eta, hara joatea proposatzeko zorian nengoela, hor non agertzen den Inma.

Esana dut lehen ere, askotan ikusten nuela Eduren etxean, ez zigula trabarik egiten eta guk ez geniola erreparatu ere egiten. Baina aldi hura desberdina izan zen. Oso. Arratsaldez ikusi ohi genuen besteetan, lanetik zetorrela, edo erosketaren batzuk egitetik bestela. Larunbat goiz batean geunden ordea, ohean beranduago arte geratzeko aukera langile jendearentzat, eta Inmak ezagun zuen ohetik jaiki berria zela.

 Egun on , esan zigun aurpegi logaletuaz, gu eserita geunden egongelako atean zutika.

Inork ez genuen erantzun. Eduk, arreba bati kasurik egin behar ez zaiolako. Eta nik, lelotuta bezala geratu nintzelako. Ez zuen ematen Inma ohartu zenik bere egunonari erantzun genion edo ez, nagiak ateratzen geratu baitzen oraindik beste pixka batean, ni lehen baino lelotuago utziz. Gero, azaldu bezala suntsitu zen, agerpen hura egia edo ametsa izan ote zen zalantza bat utziaz airean.

Egiazkoa zen ordea, ondo egiazkoa  Kamisoi bat zeraman, arrosa kolorekoa, beharbada ez oso polita ezta berri-berria ere, baina hori ez zitzaidan askorik axola, nagiak ateratzeko besoak zabaldu eta luzatzen zituela nik bere bular aldeari begiratzen bainion, ahoa zabaldurik eta begiak zabalduago. Entzuna nintzen emakumeek bularretakoa kentzen dutela lotara joateko, baina hori ideia teoriko bat besterik ez zen, ordura arte. Larunbat goiz hartan, berriz, kanpoko argitasun motelari laguntzeko egongelan pizturiko lanpararen argitan, argi eta garbi ikusi nituen, kamisoi arrosa mehe haren azpian, bi titi eder eta borobil; esku artean hartu banitu bezain garbi sumatu nuen haien ukitu leuna, haien sendotasun samurra, eta agerpen mirarizko hura aienatu eta gero ere begien hondo-hondoan iltzatuta neukan titi-mutur haien distira beltz eta iluna, bestelako belztasun batzuen iragarle eta zantzua.

Ukondokada batek atera ninduen lilura hartatik.

 E  Zer  

 Tontotua al hago  

 Ez. Zer ba  , neure onera etortzen hasita.

 Galdetzen ari nintzen, Juankarri eskatuko al diogun, anaiaren katxarroa uzteko .

 Rollo bat duk. Gero igual Rober moskeatu egingo duk... 

 Bai, egia duk . Isilune bat egon zen.  Hortaz, zer egingo dugu  

Buruan sartuta geratu zitzaidan irudia uxatzeko, frontoiaren ideia bota nuen nik.

 Egia  Ze ona  , esan zuen Eduk.

Eskuz hobea zen Edu, eta palaz ni. Hortaz, inork abantailarik ez izateko, txandaka aritu ginen, batean eta bestean. Buruz burukoan, ordea, batetik lehenago nekatzen zara, eta bestetik azkarrago aspertu. Hortaz, halako batean gelditu egin ginen, arnasa hartzeko, eta nola hamar-hamabi urteko mukizu batzuk begira geneuzkan, guk noiz alde egingo zain, poz hori eman genien.

 Gustura jango nikek oraintxe motxilako tortilla--bokadilloa .

Horixe esan nion Eduri, baina ez zen tortilla nik buruan neukana, gosari-garaian ikusitako limoi parea baizik, pilotan aritu bitartean ahaztu nuena, bai, baina amaitu orduko berriz gogoan neukana.

Eduren etxera bidean, beldur nintzen Inma alde egina izango ote zen, baina ez: hantxe zegoen, gu lehen egondako tokian, egongelako sofan eserita, kanpoan atergabe ari zuen euriari begira.

 Nahikoa jolastu al duzue  , galdetu zigun, beharbada atsegin hutsezkoa zen baina niri burlazkoa iruditu zitzaidan irribarre batekin.

Hitzik gabeko murduskatze bat oparitu zion Eduk erantzuntzat, eta bere gelara joan ginen segituan. Nire motxila egongelan zegoen, ordea, eta bokadilloen aitzakiarekin hara jo nuen berriz ere.

 Kaixo   Kaixo   Zelan   Ondo... . Hala dio musika-talde gazte horietako baten abestiaren leloak, eta hala-moduzkoa izango zen gure solasaldi hura, niri behintzat ez dut uste ezer inspiratuagorik bururatu zitzaidanik, nahiko lan neukan neure burua kontrolatzen.

Txandal batez jantzita zegoen Inma, eta bustita zeukan ilea, baina ez kirola egin eta izerdituta: dutxatu berriaren itxura zeukan, eta ondoren, etxean egoteko, txandala jantzi zuela. Eta niri, kamisoiarenaz gain, irudi berriak zetozkidan burura: Inma dutxatzen, esku-oihal batez bere gorputza lehortzen, gero berriz janzten... Ba ote zeukan bularretakorik txandalaren azpian 

 Bokadilloen bila oraindik ala  

Edu zen nire atzean, agertu ez nintzela-eta nire bila etorrita. Lasaiturik sentitu nintzen alde batera, begirada sorgintzaile hartatik libratuko nintzelakoan, eta zapuzturik bestera, tortura gozo hartan erre arte segituko bainukeen gustura asko.

 Nora zoazte bokadilloekin  , Inmak tente jarrita.

 Zuri zer inporta zaizu  

 Asko . Zutik jarri eta, nire motxilari helduta, egundoko erretolika bota zigun:  Zure gelan jaten hasi eta dena apurrez beteta utziko duzue, lehen ere sofa hau utzi duzuen bezala. Eta gero ni joan behar atzetik garbitzera... 

Lurrera begira geratu nintzen lotsatuta, eta Eduk ere makurtu egin behar izan zuen kopeta oraingoan. Ez dakit gu biok hola ikusita errukitu zen edo zer, azkenean esan zigun bertan geratzeko, egongelan, baina zapi bat jarri behar genuela, apurrik ez erortzeko.

 Eta gero lagundu egin behar didazue garbitzen, bai  

 Bale , atera zitzaidan niri, bihotz-bihotzetik.

Inmarekin pasatu genuen larunbat gehiena. Niri arraroa egiten zitzaidan gu baino neska zaharrago batekin egotea eta hark gurekin normal-normal hitz egitea, baina berak guztiz jator jokatu zuen eta, egunak aurrera egin ahala, gero eta maiteminduago sentitzen nintzen ni.

Musikarik ez al genuen entzun nahi esan zigun, besteetan beti musika entzuten egoten ginenez gero. Nik baietz, baina aparatua Roberrena zela.

 Nik ere badaukat irrati-kasete bat nire gelan. Nahi duzue ekartzea  

Eduk purrustada bat egin zuen, lagunen aurrean bere arrebaz lotsatuko balitz bezala, baina nik baietz esan nuen berriz ere. Ekarri zuen kasetea, eta zinta batzuk ere bai, baina Inma guztiz galduta zebilen musika-kontuetan. Ez zituen ezagutzen ez Led Zeppelin, ez Lou Reed, ez Jethro Tull...

 Niri euskal musika gustatzen zait  esan zigun . Benito Lertxundi, Txomin Artola... Eta gehiena Xabier Lete. Zuri ez  

Niri galdetzen zidan, eta nik ez nekien zer esan. Irratian noizbait entzunda ezagutzen nituen haietako batzuen kantak, aurreko udan gure herrian egindako kantaldi batean ere izan ginen, baina egia esanda koñazo bat iruditzen zitzaizkidan gehienak. Nola esango nion halakorik ordea 

Gero Xabier Leteren zinta bat jarri zigun, eta hitzak buruz ikasita zeuzkala frogatu zigun:

 Ni naiz erreka zikinen iturri garbiak aurkitu nahi dituen poeta tristea... 

Harri eta zur geratu nintzen, berriz ere. Ez hitzak buruz ikasi zituelako, nik ere ikasten nituen batzuetan, taldea asko gustatzen zitzaidanean. Euskal hitzak ikasi zituelako harritu nintzen ni. Inmak, Eduren arrebak.

 Gau-eskolara joaten hasi naiz aurten  argitu zuen gero . Baina oraindik oso gutxi dakit. Euskalduntzen Bat-ean nago .

 Ze-ze ondo , esan nuen nik, zer esan ez nekiela.

 Zuk bai dakizula ondo euskaraz  

 Nik  

 Bai, bai. Zure amarekin-eta aditu izan dizut. Baina ez dizuet batere ulertzen. Nola euskaldun zaharrek horren azkar egiten duzuen... 

Aitzakiaka hasi nintzen, ez bainekien poztu eta harrotu, ala burua zaku batean sartu. Izan ere, harreman arraroa neukan nik euskararekin. Nik, eta nire belaunaldiko euskaldun familietako beste askok ere bai. Bagenekien euskaraz mintzatzen, nola-halako euskaraz bederen. Esan nahi baita nahiko trakets egiten genuela, etxean bakarrik, eta ahalik eta gutxien. Galdetu baligute, euskara maite genuela esango genuen, zintzoki eta sakonki maite ere, baina eguneroko bizitzan lotsatu egiten ginen geure hizkuntzaz, barre ere egiten geniola esango nuke orain. Pentsatu besterik ez dago nolako grazia egiten ziguten Txomin del Regatoren txisteek, eta nolako burlak egiten genizkien erdaraz guk bezain ondo egiten ez zutenei.

Garai hartan ez baina geroztik askotan pentsatu izan dut arrazismoaz. Teoria ofizial bat daukagu gai honi dagokionez: gure artean ez dela arrazismorik izan, beso zabalik hartu ditugula kanpotarrak, eta hauek, batekoz beste, oso ondo integratu direla gure herrian. Teoria ofizial guztiak bezala, zuria eta faltsu samarra. Azazkalarekin arrakalatzen hasiz gero, berehala aterako da egia mingarriago bat: bai, gu euskaldunok arrazistak ginen, kanpotarrak baino gehiago ginela uste genuen, zerbait kentzera zetozkigula pentsatzen genuen eta haien aldean hobeak ginen geure ustetan, edozein alorretan: kirola, kultura edo zeinahi ohitura; horraino, maiz ezkutatu ohi den baina sarritan aurpegiratu diguten arrazismo itsusi horren alderdi bat. Baina bada besterik, isilpekoagorik: izan ere, hau ez teoria ofizialetan eta ez kontraofizialetan agertu ez arren, euskalduna izan da hemen, asko eta askotan, arrazismoaren biktima; bi modutara, gainera: batetik, kanpokoek gure kontra ezarritako arrazismo batzuetan ageri besteetan disimulatuaren erruz: ezjakin, basati, kaiku... zer ez ote digute esan mendeetako menderakuntza etengabean; hori esatea bera badirudi ez dagoela modan, ez dela komeni, baina egiak esaten hasiz gero hori ere jarri beharko da mahai gainean; eta, egia osoa esateko, euskaldunaren kontrako arrazismo zikinena eta tristeena gelditzen zaigu: euskaldunak berak egindakoa; herri kolonizatuetako autogorrotoaren mekanismoa geureganatuta, euskalduna lotsatu egin da bere euskalduntasunaz, kaka zaharra iruditu izan zaio bere kultura, hutsaren hurrengoa bere herriaren ondarea; eta euskaldun hori, kanpotarren kulturaz apur bat janzten hasi denean, bera bihurtu da, maiz aski, bere kideen trufatzaile nagusi.

Itxi dezadan diskurtso ideologikoa. Baina oraindik ez dut alde batera utziko gaia, bihotzaren barruan segitzen baitute nire orduko arantzek. Arrazismo bikoitz baten erruduna nintzela aitortu behar, garai haiek oroitzean. Maketo, koreano, mantxurrianoei barre egiten genien, goitik behera begiratzen. Baina nire lagunak ez nituen kategoria horretan sartzen. Ezagutzen ez nituenak edo iritsi berriak izango ziren, izatekotan, halakoak, hitz horiek (maketo, koreano, txurriano...) ez baikenituen ia inoiz erabiltzen. Beharbada egunen batean,  eskualdunik baizen ez zen lekuan  eta irri makur batekin, bagenekielako haien artean eta haiekin batean bizi behar genuela. Eta maketo, koreano eta txurrianoei baino barre gehiago egiten genien casheroei: gure auzo inguruko baserritarrei, baserritar haien seme-alabei, inguruko herri euskaldunagoetatik gure ikastetxera etortzen zirenei. Cashero: kanpotar erdaldunaren ahotan mespretxuzko hitza, euskaldun erdaldunduaren ahotan irainik nazkagarriena. Egin dut aitortza, segi dezadan aurrera.

Inmarekin txoratuta nengoen une hartan, Eduren etxeko egongelan, gure aurrean ogitarteko apurrak geneuzkala eta kasetean kantari Xabier Leteren ahots sentikor eta lakarra:  Nik ez dut amets haundirik... . Bere euskara hobetzen lagundu behar niola esaten zidan Inmak, eta istant batean aienatu zitzaizkidan hizkuntzarekiko lotsak oro.

 Bai, bai , esaten nion nik, eta Eduk orduan berak ere ikasi nahi zuela, eta orduantxe hasi behar genuela. Ea nola esaten zen euskaraz koilara, ta  kutxarea  nik; sardexka, ta  tenedorea ; ganibeta, ta  kutxilloa .

 Ba a zer hizkuntza ostia ikasi behar dudan  , eta barrez lehertu ginen hirurok, eta barre-algarekin nire kontra estutu zen Inma, eta txandalaren azpian bularretakorik gabe segitzen zuela konturatu nintzen, eta zakila gogortu egin zitzaidan, beste behin ere.

 Komunera noa , esan nuen.

Txixa egin beste asmorik ez neukan baina, han barruan eta atea itxita nengoela, ikus-min itsu batek hartu ninduen. Kaxoiak irekitzen hasi nintzen, barruan zer zegoen miatzen. Gure etxean bezalakoak ziren hangoak: esparatrapuak, bizarra moztekoak, ezpainetakoren bat, merkromina, ur oxigenatu eta abarrak, ilearentzako laka, orrazi eta zepilloak, hortzetako eskuilak, koloniaren bat, konpresak... Azken deskubrimendu honek aztoratu egin ninduen, emetasunaren misterioa gogorarazten zidalako-edo. Kaxoia itxi nuen bat-batean, eta orduantxe bururatu zitzaidan bainuontziko gortina irekitzea: sekula ez nuen pentsatuko han aurkitu nuena aurkituko nuenik: garbitu berriak eta lehortzen jarriak, kulero bat eta bularretakoa, zuri-zuriak biak, gastatu samarrak, eta neurriagatik Inmarenak behar zutenak.  Ni ez naiz nor zure etxean sartzeko  esaten da mezaren pasarte batean, eta halako sentimendu bat neukan nik ere une hartan: gurtze eta debozioa zor zitzaion zerbait neukala aurrean, Afrodita ahaltsuaren ikur eta sinbolo, erritu berri bateko tresna ezinbesteko.

Erritu hori zer izan zen, kontatu beharrik ere ez legoke, baina kontatu egingo dut hala ere. Ni neu biluztu nintzen lehenik, irudimeneko Inma biluzi baten ispilu bihurturik; gero, kulero eta bularretako haiek neure gorputz osoan barrena erabili nituen, neure azalean sentituz haren azalik mamiena ukituriko janzkiak; eta, ondoren, neure larru-zati sentikorrenari helduz, erruki barik eragin nion taketari, gora eta behera, orro batean lehertu nintzen arte.

Kulero eta bularretakoa zikindu ote nituen beldurrez geratu nintzen une batez, baina ez. Zeuden-zeudenean utzi nituen atzera arropa sagaratu haiek, eta ni neu jantzi nintzen ondotik, komunetik irten baino lehen.

 Zertan ibili haiz   bota zidan Eduk . Hi noiz irtengo zain zegoan nire arreba kalera joateko, baina komunetik pasa gabe atera duk azkenean .

Lotsaren lotsaz, bertan urtu eta desegitea desiratu nuen, barru-barrutik, momentu hartan.
 
Elvis hil zen urte hartan, denok dakizue dagoeneko, ez genuen Elvisen musikarik entzun, baina ezta folk musikarik ere: seko aspergarriak iruditzen zitzaizkigun bizarluze haiek denak, eta guk martxa nahi genuen, dezibelioen parrasta edo, garai hartan esaten genuen moduan, bibrazio onak. Hori, bistan denez, rock’n’rollak ematen zigun, Jimmy Hendrixen gitarra elektrikoak adibidez, eta ez inola ere beren gitarra akustikoekin meza alternatiboak ematen zituzten apaiz progre antzeko haiek.

Beranduago hasiko ginen folk musikari haietako batzuk estimatzen eta eliz jendeagandik bereizten. Inmari gustatzen zitzaizkion kantari euskaldunak izan ziren batetik: Laboa oroz gain, baina baita beste batzuk ere, hain puruak izan gabe beren xinpletasunean  eta gure lañotasunean  maiteko genituenak: Pantxoa eta Peio, Gontzal Mendibil eta Xeberri, Haizea... Ingelesez kantatzen zutenek era bai, noski: Simon and Garfunkel, Dylan... munstro haiek denak, eta baita izenik oroitzen ez dudan country kantagile mordoxka bat ere. Eta gero espainolez kantatzen zutenak zeuden, urteetan gehien entzun nituenak.

Espainolez kantatzen zuten hauek kontzientzia-arazo bat sortzen ziguten hala ere. Huraxe zen gure hizkuntza: gutako batzuentzat hizkuntza bakarra, eta besteontzat hizkuntza nagusia, nahi ezta ere, eta nik behintzat ez nuke esango nahi ez genuenik. Huraxe zen beraz gure hizkuntza ohikoa eta gure erreferentzia-mundua, baina aldi berean kaka zaharra iruditzen zitzaigun Espainiatik eta espainolez zetorren guztia. Ez zen horrenbeste jarrera politiko bat, hortik gero jokabide politikoak sortzea posible izan arren; jarrera estetikoa zen guretzat, ezer baino lehen: kutrea zen Espainia, hitz batean esanda, gazta zaharrak baino har gehiago zituena, eta kutretasun horrek blaitzen zuen handik zetorren guztia, zeinahi arlotan. Har dezagun musika, honetaz ari garenez gero. Zer zen telebistan entzuten genuena  Lehenik eta behin, Lola Flores eta haren tankerako segizio guztia, munduan den gauzarik okaztagarriena iruditzen zitzaiguna; gero kantari ezti-jario guztiak zeuden, Camilo Sesto eta halako tipo gozopotoak, azukre-zopa bat baino irensgaitzagoak denak ere; eta azkenik, gazteok ere gogoan hartzen gintuztela adierazteko-edo, talde pop melenga bezain koipetsuak, Los Sirex eta Los ez-dakit-zer, beren yuhu-yuhu, beren melenatxo eta beren irribarre ergel haiekin. Nola ez gorrotatu Espainia 

Hala ere, bi modutara behintzat uler zitekeen gorroto hau, eta orduko hartan bi modu horiek guretzat ia gauza bera izan arren, funtsezko aldeak ekarriko zituen, geroan, batak edo besteak. Alegia, Espainia zen berez halakoa, ozpinetan edukitako oliba beltza bezalakoa, ala Espainia ofiziala zen bere alderdirik makurrena eta itsusiena erakusten ziguna  Lehenengo aukera eginez gero, erremediorik gabeko izurria zen Espainia zatar eta krakatsu hori; bigarren kasuan, ostera, frankismoari, zentralismoari, agintzen zutenen babotasun mugagabeari zor zitzaion erdipurdikeria ziztrin hura dena, eta, horrenbestez, gauzak aldatuz gero posible izango zen, halaber, garai hartan nazka besterik ematen ez zigun ama-aberri sorgin--ipurdi ezinago itsusi hori egunen batean antzaldatzea eta aurpegi ederrago, atseginago bat erakustea.

Esango nuke esan, gure gaztetako zalantza horixe izan dela herri honen zalantza handienetakoa ere. Hots, Espainiarekin  edo Espainia honekin bederen  eroso sentitzen ez den gure herriak ez daki beste Espainia bat  ederrago eta atseginagoa, diferentziak errespetuz hartuko lituzkeena  posible den, harekin amets egin behar duen eta horren alde saiatu, ala lokamuts hutsa ote den txakur-amets hori, eta beraz etsi beharra ote dagoen, sorginak beti iraungo duela sorgin eta alferrik dela harri-kozkorrari ogi-mami bihurtzeko oihuka jardutea. Ez da hori noski zalantza bakarra: amaorde hori ama bilakatzea ezinezkoa dela garbi edukita ere, haren aginte-makila gainetik nola kendu ere ez dakigu, edo matxinatzeak atzetik dakarren zigorra jasatea merezi ote duen, edo hemen bertan amaorde horri gorrotoa diotenak eta maite dutenak herri bera ote garen, herri bat osatzerik ba ote daukagun eta horretarako zer egin beharko genukeen.

Elvis hil zen urtean, baina, urrun nituen oraindik zalantza horiek oro. Politikaren zurrunbiloak oso-oso urruti geneuzkala esan liteke, haren zartadak eta dardarak tarteka guztiz gertu tokatu arren. Apolitikoak ginela esan nahi ote dut  Ez da hori ere, ez erabat behintzat: gure ingurumarian izaten ziren gorabeherak komentatzen genituen, eta garai hartako hemerotekei erreparatuta ezin esan gertaera-faltarik izan zenik uda hartan: hauteskundeak, manifestazioak, atentatuak... Gutxi gorabehera, geure jarrera ere izango genuen gertakari horietako bakoitzaren aurrean, baina hori dena oso bigarren mailan geratzen zen gure interesen eskalan, bigarren mailan edo seigarrenean hobeto esanda, aurretik izango baitziren, betiere, lagunekin ondo pasatzea, musika, kirola, neskak, eskolako kontuak... Berdin da zein zen hurrenkera zehatza, borroka politikoak ez zuen protagonismo berezirik, gure koadrilakoentzat behintzat, ezta gure jirako gehienentzat ere. Berdintsu izan dela esango nuke zorion-izpi batekin bizi izan diren gazte guztien kasuan, eta, arazoak arazo, halaxe bizi ginen gu ere sasoi hartan.

Hala ere, izaten genituen gure kezkak eta eztabaidatxoak. Elvis hil zen urte hartan edo aurrekoan izango zen, izenak aldatzea erabaki genuenean. Ez dakit oso ondo nondik nora sortu ote zen; beharbada susmoa izango genuen neskentzat erakargarriagoa zela Mikel bat Migel Anjel bat baino; agian oker nabil eta ligatze-kontu horrek ez zuen zerikusirik izan, baina egia da, oro har, estetikak bere zeresana izan zuela hautu hartan: Espainia kutrea baldin bazen  eta hala zen , hobe izen euskaldunak eramatea, gure ponteko izen triste eta zaharkitu haiek baino. Koadrilako Javi Xabi bihurtu zen gauetik goizera, Juanma Jon izan zen aurki, eta beste batzuek aldaketa bortitzagoak egin zituzten ondoren: Gotzon bihurtu zen Anjeltxo deitzen genuena, Koldo izan zen lehengo Luisma. Ez zen kontsignarik izan, ez zen kontsentsuzko erabakia izan ere: pubertaroko aldaketa fisiologikoen antzera, banan-banan baina bateratsu egin genuen antzaldatze hura, larru zaharra galtzen eta berria hartzen duen sugearen gisan.

Gu hiruron kasua desberdina izan zen, ez dakit zergatik. Edu, Rober eta hirurok bakarrik geunden larunbat arratsalde aspertu haietako bat izango zen; berdin dio euritik babestearren udaletxeko arkupeetan pipak jaten ari ginen, ala Mike Oldfield-en kanpai tubularren durundiopean kulunkan.

 Nik ere izena aldatu behar diat , esan zuen Eduk bat-batean.

 Aldatu   nik, zertaz ari zen asmatu gabe . Flanagan jartzeko ala  

 Ez: euskaraz jarri behar diat izena .

 Eta nola duk Eduardo euskaraz: Edurne  , bota zion Roberrek, eta barrez lehertu ginen guztiok.

Harrez geroztik, alferrik izan ziren Eduren protesta eta eginahalak, Edorta deitzeko eskatzen zigun bakoitzean  Edurne  gora eta  Edurne  behera hasiko baikinen beste biok, eta izengoiti iraingarri hori zabaldu baino nahiago izan zuen betiko Edu izaten jarraitu.

Roberrek ez zuen izena aldatzeko ahaleginik ere egin, bere izenarentzako ordain egokia  Erroberta  zela jakitea aski izan baitzen halako burutaziorik izan balu ere derrepentean uxatzeko. Nire kasua, berriz, berezi samarra izan zen. Etxeko Jose Inazio xarma gutxikoaren ordez hasita nengoen, eskolako lanetan--eta, Iñaki txukunxeagoa erabiltzen, baina lagunentzat  Etxe  izaten segitzen nuen, Etxezarretaren laburdura, eta Etxe izaten segituko nuen gerora ere.

Hori dena lehenagoko kontua da, esan dut arestian. Kontatzen ari naizen garairako ahazturik zeuden izenaren gorabeherak, baina ez hala gure identitatearenak. Kontu hori oraindik ere zintzilik daukagula esango nuke, eta ez du, ez, konpontzeko itxurarik.

Elvis hil zen urte hartan, lehenengo aldiz izan ziren hauteskundeak Espainian berrogei urte pasatxoan, Elvis bera hil baino lehentxeago. Sigla-saltsa hartan ez dakit nik zenbateraino bereizten genuen zer zen bata eta zer bestea, zein neurritan egiten genuen bat honekin edo bestearekin, baina gogoan geratu zait huntaz eta hartaz hizketan ari ginen egun haietako batean gure artean sortu zen solasa. Ez dakit nola hasi zen eta ez dio axola; hauteskundeak aipatu ditut arestian, eztabaida ere horren haritik sortuko zelakoan, baina haria beste nonbaitetik ere etor zitekeen, futboleko selekzioa zela, Eurovisionerako Espainiako abestia zela... Zena zela hizketagaia, zer garen, nondik gatozen eta nora goazen ari ginen, seriotasun osoz eta arinkeria erabatekoz filosofatzen.

 Ba nik uste diat gu ez garela espainolak , esan zuen halako batean Eduk, Edorta izaten utzi ez genion Edu Piñeiro hark.

 Pikutara espainolak  , bota zuen Roberrek, Roberto Cuadradok.

Hogeita hamaikagarren aldiz entzuten ari ginen Janis Joplinen zinta, Mercedes Benz bat nahi zuela eta hori dena.

 Eske nik uste  jarraitu zuen Eduk  euskaldunak herri diferente bat garela, eta geure nazioa eduki beharko genukeela, bere ereserki eta guzti .

 Sex, drugs and rock’n’roll  , oihukatu zuen Roberrek.

Igual ez zen izango hartaz mintzatzen ginen lehen aldia, baina harakoan gogoan geratu zitzaidan, nire jokaera hipokritagatik hain zuzen. Izan ere, ongi oroitzen naiz zer pentsatu nuen nire baitan hura entzuten ari nintzela: nola ez zarete ba espainolak izango zuek, Piñeiro eta Cuadrado  Baina orduan galdera bota zidan Eduk:  Hik ez duk hala uste, Etxe  , eta nik ez nuen esan une hartan buruan neukana, ezpada halako diskurtso ideologiko bat: aberri guztiak kaka zaharra direla, baina bat hautatu behar bazen, nahiago nuela Euskadi Espainia baino, edo halako zer edo zer.

 Nik uste askoz hobeto biziko ginatekeela  segitu zuen Eduk . Lan gehiago egiten duk hemen, seriotasun gehiago zegok, antolamendu hobea... Alfer ostia batzuk dituk Espainia aldean .

 Ba nik ere alferra izan nahi diat , bota zuen Roberrek.

 Ez, benetan. Garbi zegok herri bat garela, gure historia daukagulako, gure hizkuntza, gure kirolak. Nik uste gure estatua ere izan beharko genukeela, bere muga, aduana eta guzti .

 Ba niretzat txorradak dituk horiek. Etxek esan duen bezala, hobe estatu guztiak erretzea .

 Bai, baina derrigorrezkoa baldin bada bat edukitzea, hobe euskalduna. Ezta, Etxe  

Baietz esango nuen nik: zer esango nion bestela 

 Ba, niretzat  bota zuen Roberrek  koadrila zegok estatuaren aurretik. Baina nire koadrilakoek euskal estatuan bizi behar dugula erabakitzen badute, euskal estatuan biziko nauk ni ere .

Ez zen ideia txarra. Janis Joplin  Cry, cry, baby  ari zen garrasika, gure herri honetan ere zenbat negar izango zen iragarri nahi baligu bezala.

Elvis hil zen urte hartan, honezkero ez da izango jabetu ez denik, rock’n’rolla zen gure gogozko aberria, eta ingelesa zen bere hizkuntza bakarra. Folka beranduxeago iritsi zela esan dut arestian, eta folkien artean espainolez kantatzen zutenak zirela nagusi: mezua behar baitzuen folk kantari batek aintzat hartuko bazuten, eta espainolez behar baitzuen mezu hark guk ulertuko bagenuen. Paisaia hura ez zigun Roberrek ezagutarazi, rockean sendo jarraitu baitzuen hark, baina honetaz hitz egiteko beste pertsonaia bat ekarri behar dut orriotara: Txema Viñaspre.

Txema koadrilatik kanpoko laguna izan nuen, Edu eta Roberrekin zerikusirik izan ez zuena, eta neurri batean eliza izan zen erruduna; eliza eta nire ama. Izan ere, bazen orduan  eta izango da orain ere  sendotza edo konfirmazioa deitzen zitzaion sakramentu bat, hamasei edo hamazazpi urte nituela eman zidatena. Sakramentu bat gora edo behera niri ez zitzaidan askorik axola, nahikoa ostia eman digute bestela ere. Sendotzaren alukeria zera zen: hartarako prestatzeko asteroko bileretara joaten ibili behar izan nuela pare bat urtean, txikitako katekesian bezala. Edu eta Rober libratu egin ziren, beren etxeetan horren elizkoiak ez zirelako-edo. Eduk gainera eskolaren aitzakia zeukan: institutuko ikasgaiek ordu askotako lana eskatzen zutela, eta bera larri samar zebilela lehendik ere. Roberrek ez dakit zer aitzakia erabili zuen, baina anaiaren babesa zeukan, apaiz kontu haiek denak txorradak zirela eta denbora alferrik galtzekotan modu hobeak bazeudela ziurtatzeko. Nik ez nuen jakin zer aitzakia asmatu, eta amaren marmarra jasatea baino arinagoa iruditu zitzaidan apaiz jendearen sermoi haiekin galtzea neure denbora. Sermoi ugari entzun nuen, batzuk besteak baino arinagoak, eta denbora franko galdu ere bai, baina zenbait gauza ikasi nuen, orduan inportanteagoak iruditu zitzaizkidanak orain baino, eta zenbait lagun ezagutu ere bai, horien artean Txema Viñaspre.

Gu baino pare bat urte zaharragoa zen Txema, eta horrez gain lider ezpalekoa, taldeak gidatzeko tasun berezia baitzeukan, politikoen artean karisma deitzen zaion hori. Ez zen apaizgaia, baina parrokiako zereginetan oso sarturik zebilen, gaztetxoon arduradun gisa-edo. Beste apaiz eta katekista batzuk ere ibiltzen ziren gurekin, hitzaldiak ematen edo eztabaidak zuzentzen, baina Txema zen egiazko animatzailea. Txema eta bere gitarra.

Hari esker ezagutu nituen  bestelako kantu espiritualak alde batera utzita  kantari hegoamerikarrak: Víctor Jara, Mercedes Sosa, Atahualpa Yupanqui, Quilapayún... Haietako gehienen izenak beranduago ikasiko nituen, egia esanda, norenak ziren jakin gabe abestu baikenituen hainbat aldiz, Txema Viñasprerekin batean, sendotza-taldeak antolatutako ekitaldietan: eukaristiaren prestaketa zela, gau-beila bat zela,  konbibentzia  izeneko txangoak zirela... aitzakia gutxi behar zuen Txemak gitarra ateratzeko, guk ere etengabe xaxatzen baikenuen hartara, eta behin gitarra ateraz gero sekulakoa zen haren etorria, amaigabea haren kantu-zerrenda.

Hamelingo xirularia datorkit gogora Txema Viñasprez oroitzean, hark saguekin bezalako eragin hipnotikoa sortzen baitzigun honek gitarra hartzen zuen bakoitzean. Miretsi egiten nuen, lagun handitzat izan nuen, eta ni bide batera nahiz bestera eramateko gaitasuna ere izango zuen, baina, zorionez, hipnosi egoerak amaitu egiten dira halako batean, eta Txemak nigan zuen eragina ere bai; nire fedea koloka jartzearekin batera, gu denok Txemarentzat bere proiekturako tresna besterik ez ginela iruditu zitzaidan, baina baliteke alderantziz izatea ere, hots, bere proselitismo-lanerako instrumentuak ginela kon turatzean hastea nire ordura arteko sinesmena ere zalantzan jartzen. Berdin dio honezkero. Nolanahi dela, eta Viñasprerena kapitulu txiki eta ia ahaztu bat izan arren, gauza batzuk zor dizkiot nire bizitzan, eta horietako bat da folk kantari haiek ezagutu izana.

Kantari hegoamerikarrek bazeukaten beste abantaila bat guretzat, haiek batere jakin gabe: izan ere, haien kantuak entzunez espainol peto joka genezakeen, espainolak ginenik onartu gabe edo espainol izate hori ukatuz ere bai, nahi izanez gero. Txiletarrak baitziren gure gustuko kantariak, argentinarrak, kubatarrak... Haien azentuak itxuratuz kantatzea gustatzen zitzaigun gainera. Roberrek egiten zuen ondoen nahi zuenean, argentinarrekin batez ere, baina ez zuen nahi izaten, burla egiteko ez bazen, bobolio melenga batzuk zirela esaten baitzuen beti. Niri Silvio Rodríguezenak abestea gustatzen zitzaidan gehiena  hau beranduxeagokoa da baina , igual Txemak ere oso maiz eta sentimendu handiz kantatzen zituelako, edo igual haren disko bat zintan grabatu eta behin eta berriz entzun nuelako hurrengo urteetan.  Mujeres  zuen izena diskoak, eta gitarra hutsaren laguntzaz eta bere ahotsaren indarrez abesten zituen Silviok bertako kantuak, denak ere emakumeei eta maitasunari buruzkoak. Bazen bat, gainera, mutil gaxte batek emakume helduago batekin izandako harremanaren gainekoa, eta hura entzuten nuen bakoitzean, atzera begira, Inma etortzen zitzaidan niri burura, nahiz eta gure artekoak abestiko istorioarekin zerikusirik izan ez.

Elvis hil zeneko urteaz hasi naiz hizketan, baina norberaren historian ez dago une bat edo urte bat aparte jartzerik eta aztertzerik, aurrekoekin korapilatu eta ondokoekin katramilatu egiten baita, ezinbestean, une nahiz urte bakoitza.
 
Inmarekin pasatako egunaren biharamunean, zer moduz erresidentzian galdetu genion Roberri.

 Koñazo bat. Eta zuek  

 Uf   egin zuen Eduk . Egun osoa etxean sartuta, eta gainera nire arreba jasan behar .

 Joder .

Eta ni isilik.

Egun hark ez zuen beste komentariorik merezi izan, eta hortik aurrera betiko martxan jarraitu zuen gure bizimoduak: bizikletan ibili, musika entzun, zigarroak erre, hitz eta pitz jardun. Bakarrik, Inmarekin topo egiteko ahaleginak egiten nituela nik, disimulu antzean. Arratsalde erditik aurrera Eduren etxera joatea proposatuko nuen, adibidez, Inma han egongo zelakoan, baina plana gaizki atera ohi zitzaidan:

 Hobeto gaudek hemen , esango zidaten billarrean ari baginen, edo taberna bateko kanpoaldean garagardo bat edaten.

Beste batzuetan, lagunak konbentzitu Edurenera joateko, eta Inmaren arrastorik ez.  A zer rolloa , esango nuen handik pixka batera, Supertrampen azken diskoa edo dena delakoa entzuteaz aspertuta.

 Ez al huen ba musika lasai entzutera etorri nahi  

Eta ni isildu egin behar.

Halako batean, ez dakit nola, bere arreba herriko igerilekura joaten zela atera zitzaion Eduri, eta ordutik aurrera hara joateko eta joateko beste temarik ez nuen izan nik, disimulu guztia ia-ia galtzeraino.

 Hor umea besterik ez zegok eta , erantzungo zidan lagunetako batek.

 Eta gainera pixa egiten ditek uretan , erantsi besteak.

Neronek ere hamaika bider errepikatutako argudioak.

Igerilekura ez baina errekara joatea erabaki genuen egun haietako batean.

Gure herritik oso aparte joan gabe bazen errekaren zabalgune bat; ur gutxi samar ekarri arren, bainatzeko toki polita eskaintzen zuen eta jende mordoxka bildu ohi zen bertara, urtebete lehenago herriko igerilekua egin zuten arte: leku erosoagoa eskaintzeaz gainera, nobedadearen eta modernitatearen xarma zeukan igerilekuak, eta hara joan ohi zen herri osoa, gizon eta emazte, zahar eta gazte. Horrek berak uxatzen gintuen gu ordea, nik lagunak gogatzeko ahaleginak egin arren.

Errekan gora, hala ere, baziren ur-jauzi basati antzeko batzuk, garai batean elektrizitatea lortzeko eginak baina aspaldian erabilera jakinik ez zutenak, txalburuen bizitoki izatea ez bazen. Roberrek entzun omen zion bere anaia Juankarri, komunako garaian hara joan ohi zirela gau batzuetan, halako festatxo batzuk egiteko.

Festa horien xehetasunik ez zigun eman, baina gure irudimenak gutxi behar zuen sexuz, drogaz eta rock’n’rollez osaturiko akelarreak imajinatzeko, gorputz biluziak uretan igerian edo belar gainean txortan, su koxkor baten eta kanuto ugariren kea kiribiletan, Jimmy Hendrixen akorde elektrikoak airean.

Amets lauso haiek gogoan abiatu ginen gu ere presa alde hartara, inongo orgiarik aurkituko ez genuela jakinagatik haien espiritua topatu eta are kutsatu ere egingo zitzaigulakoan. Ilusio horrexegatik--edo, Roberrek ez zuen marmarrik egin aldapan gora igo behar izan arren, eta niri ere ahaztu egin zitzaidan igerilekuko kontu zahar hura, putzu itxia baino erakargarriagoa baitzen zipriztin librea.

Hara iritsi eta ez zen hartarainokoa, egia esanda. Ez dakit zer geneukan buruan, publizitateko paradisu tropikalak-edo. Fa: Karibeko limoi basatien freskotasuna. Zoko batean zegoen putzu hura, nekez ibiliko ziren han eguzki-izpiak igeritan, eta horrez gainera aski narrastuta zegoen inguru guztia: bizikleta herdoildu baten zati ahaztuak hemen, pneumatiko zahar gastatuak hor, koltxoi zulatu baten hondar apurtuak han... Bistan zegoen zabortokitzat erabili zutela zokondo hori inguruko baserritarrek edo beren txatarrak non bota ez zekiten kaletarrek.

 A zer kuxidadea... , esan zuen Roberrek.

 Hau edo igerilekuko umeen pixa... , erantsi nuen nik.

 Urak garbia ematen dik halere  Eduk . Ea, goazemak uretara  

Urertzera lasterka abiatu zen Edu, arropak ibilian erantzi eta harrika boteaz belarren eta txatar-pusken artean; atzetik joan zitzaion Rober ere, nikia eta galtzak txoko batean txukunago utziaz. Zanpa murgildu zen Edu, gorputz osoaz ahalik eta zipriztin gehien altxatuaz.

 Sartu  Kristorena zegok  , esan zuen bere gorputz bustia ur gainera agertuz.

 Oraintxe , esan zion Roberrek, murgil egin aurretik lepoa eta eskumuturrak bustitzen zituela, eta geroxeago, sakonera nahikoa zegoela ziurtatu ondoren, jauzi dotore batez ezkutatu zen buruz behera urpean.

Ni, bitartean, poliki-poliki hurbilduz nindoan, uretan bat-batean sartzeko nagi eta koldarregi, beti bezala. Erreka-ertzean geratu nintzen, patxadan eseri eta zapatilen lokarriak askatzen nituela. Hantxe jarrita, harri txabal baten gainean, eskuineko hankako orkatila ezkerreko belaunean, lokarriak lasatuta eta zapatila eskuan hartuta baina orpotik atera gabe artean, jarrera guztiz arrunt eta inongo misteriorik gabeko hartan, bada, esperientzia erlijioso bat izan nuen, azken urteetako kantu txatxu baten hitzak erabiltzea zilegi baldin bada.

Bi ume bezala ari ziren Rober eta Edu, uretan plisti-plasta, elkarri lepotik heldu eta batak bestea urperatzera jolasten. Eta nik, biei begira, haiek nire lagunak zirela sentitu nuen, aurretik inoiz sentitu ez nuen bezala, aurretik halakorik sekula bururatu ez balitzait bezala. Bi haiek nire lagunak zirela, eta gauza ederra zela halako lagunak izatea. Munduko gauzarik ederrena. Eta une hartako betetasun-sentimendu hark betiko iraungo zuela sentitu nuen halaber, gertatuak gertatu hantxe izango bainituen nire lagunak edozertarako prest eta gertu.

Une bat besterik ez zen izan. Geroztik askotan gogoratu izan naiz egun hartaz, eta behin baino gehiagotan pentsatu izan dut nire ametsa izan ote zen, orduan bizitua ez baizik geroztik elaboratua, baina ez, ezin daiteke nire asmazioa izan; edo, neurri batean urteen joanak neure buruan edertua izan baliteke ere, azpian eta sakonean egiazko esperientzia bat dago, bizi izandako sentsazio bat, han, presako putzuaren ertzean eta zapatila askatua eskuan harri txabal baten gainean eserita nengoela neure baitan sentitu nuena.

Une bat izan zela esan dut, denboratik kanpo geratzen diren lipar ñimiño eta aldi berean eternal horietako bat, eta nik luzatu nahi izanda ere ez zuen istant bat baino gehiago iraungo, hantxe baineuzkan Rober eta Edu, Edu eta Rober, ni zipriztinez blaitzeko eta neure liluramendu hura suntsitzeko pronto.

 Ea, alferrontzi hori, sartu barrura  

 Kakati halakoa  

 Hotza zegok , defenditu nintzen, zipriztinetatik aldenduz.

 Jelatuta. Zakila lehen baino tximurtuago geratuko zaik , bota zidan Roberrek, eta barreari eman zion Eduk.

Hitz horiek aditzean jabetu nintzen, hain zuzen, tximurtuta ez baina ondo harrotuta neukala txilindroa, eta horrek halako lotsa bat eman zidan lagunen aurrean biluzteko. Gainera, Eduk eta Roberrek praken azpian jantzita ekarria zuten bainujantzia; niri, berriz, poltsa batean jarri zidan amak, toallarekin eta bokadilloarekin batean, eta erantzi egin behar aurrena, gero hura janzteko.

 Zer egiten duk hor lelotuta  

 Uretara sartzeko beldurrez ala  Kakati halakoa  

 Oraintxe noak , esan behar izan nien.

Jiratu eta putzuari bizkarra emanda hasi nintzen di-da biluzten, ahalik azkarren, baina azkarrago ibili ziren nire lagunak ziria sartzen:

 Hori duk hori estritisa  

 Zelako ipurdia  

 Uau  

Ohiko jolasa zen, gure artean bezala mutilez osaturiko lagunarte guztietan, maritxuarena egitea, ahots ematuarekin eta keinu txoroekin. Hamaika-hamabi urterekin hasiko ginen igual txorakeria horiekin, eta, hasieran gure gizontasun deskubritu berria azpimarratzeko funtzioa izan zezakeen arren, gerora imintzio errepikatu bat besterik ez zen, barre egitea beste helburu ageririk gabea. Harako hartan kezkatu egin nintzela oroitzen naiz ordea: homosexuala ote naiz ni ere  Sekula horren arrastorik sentitu gabea nintzen baina, arestian tentetu egin zitzaidan nire lagun erdi-biluziei begira; banekien edonor izan zitekeela homosexuala, ordurako onartua nuen ezer txarrik ez zuela, baina... zein eta ni  Eta hala baldin bazen  Ba ote zuen egoera horrek atzera-bueltarik 

Zorabio antzeko bat sentitzen hasi nintzen, edo hala iruditu zitzaidan behinik behin; uxatu beharra neukan parte txarreko burutazio hura, ondoeza egin baino lehen; eta, bainujantzia sartu bezain laster, bi aldiz pentsatu gabe, lasterrari eman eta jauzi batez salto egin nuen putzura, lagunak ia-ia azpian harrapatzen nituela.

 Hi, kontuz    Hau duk submarinoa    Moby Dick  

Zurrunbilo batean aditu nituen haien protesta--hotsak, airean nindoala, eta segundo erdi bat geroago hori ere ez. Dzanga ozen batekin sartu nintzen uretan, eta hotsa handia izan bazen ostiakoa ez zen txikiagoa izan, ur gainaren kontra hartu nuena lehenik, eta putzuko zoruarekin hartutakoa ondotik. Txar orok omen du bere ona ere, eta zartako harekin brastakoan ahaztu zitzaizkidan zakil harrotuak eta homosexualitate-mamuak.

 A ze ostia  

 Arrantzarako sistema berria asmatzen ala  

Txantxan hasi zitzaizkidan lagunak burua urpetik atera nuenean, baina kezkara mudatu zitzaien aurpegia erantzuten ez nuela ikusirik.

 Ondo al hago  

 Zerbait gertatzen zaik  

Izuak harturik ikusten nituen biak, gero eta larriago, eta plazer-une hori luzatu egin nahiko nukeen, zuku gehiago atera, baina ez dut halakoetarako balio.

 Broma zela...  bota nien azkenean.

Haiek geratu ziren orduan une batez mututurik, baina segundo bat igarotzerako erreakzionatu zuen Roberrek.

 Hi haiz alua  

 Halakorik etzak berriz egin  Eduk, sentiturik . Beldurtu egin nauk .

 Total, hau hemen seko geratuta ere ez genian ezer galduko , bota zuen Roberrek, eta purrustada haren ondoren geure onera etorri ginen hirurok: elkarri adarra jo, ziria sartu, zangotraba egin... lagunen arteko ohiko alukeriak, lagun onei bakarrik onartzen eta egiten dizkiegun putakeria txiki horiek guztiak.

Gero, arnasesturainoko nekeak ematen duen poz oso eta tolesgabe horrekin, presa gaineko belardi batera joan ginen eta han geure toalletan etzan, eguzkiak dir-dir eginarazten zion belarraren eta erreka ondoko arbolen gerizpearen arteko marran, noiz eguzkitan noiz itzalean jartzen ginela.

Ez naiz oroitzen zertaz aritu ginen, betiko gaiak izango ziren seguruena: neskak, musika, eskola... eskola ez, urrunegi zegoen hura ordurako, eta alaiegi gu hartaz oroitzeko. Bakarrik gogoratzen dut uretan sartu aurreko liluramendu hark arrasto bat utzia zidala, eta ezin nuela burutik kendu lagunekiko lokarri estu baina ikusezin hura.

 Honela bizi bagina beti , esan nuen, abestian bezala.

 Beti oporretan  , Eduk.

 Beti potrojorran eta eguzkitan , Roberrek.

 Beti elkarrekin  esan nahiko nukeen, baina kursi samarra iruditu zitzaidan eta ez nuen esan. Horren ordez, tabako paketea atera eta zigarro bat piztu nuen, eskuz esku pasatuz hiruren artean erre genuena.

 Non egongo ote gara hemendik urte batzuetara  , bota nuen, kea botatzen den bezala, inoren erantzun zehatzik espero gabe.

 Ni behintzat hemendik urruti , esan zuen Roberrek.  Ahal bada San Frantziskon edo Londresen, musikaren saltsa sortzen den lekuren batean .

 Ba ni neska baten ondoan, estu-estu helduta , esan zuen Eduk.

 Txerrikeriak besterik ez dauzkak hik buruan , esan zion zirika Roberrek, eta kilimaka hasi zitzaion, lehentxeago uretan aritu ziren modu berean. Edu nola-hala defenditzen saiatu zen, eta eskuetan zeukan zigarro-muturra erori egin zitzaion orduan.

 Ai, ai, ai, ai  

Dela errearen beldurrez, dela akitu samarrak geundelako, gutxi iraun zuen lagunen arteko borroka-itxurak. Oraingoan ez nuen izan, zorionez, lehen bezalako hanpadura arriskutsurik, baina buruan bueltaka neuzkan arestiko sentimendu haiek guztiak: lagunen jatortasunaren lilura, haien gorputzen kilika, haienganako onberatasun-isuri melenga, haien adiskidetasuna noizbait galtzeko beldurra eta hari eusteko beharra... denak batera nahasturik eta irabiaturik.

 Imajinatzen al duzue, zer izango den 2000. urtean  

 2000.ean  Tokitan zegok hori  , Eduk.

 Ordurako gutako erdiak ilargian biziko gaituk , Roberrek.

 Bai zera  Fantasia galantak dauzkak hik .

 Fantasiak  Amerikarrak hasi dituk harako bidaiekin. Laster hotelak antolatuko ditiztek, turista aberatsentzat .

 Pelikula gehiegi ikusi duk hik .

Ez zitzaidan zientzia-fikzioa interesatzen, eta gure inguru intimoagora ekarri nahi izan nuen solasa.

 Edonon dela ere, 2000.ean sartzen garenean, hirurok elkartzea polita izango lukek, ezta  

Isildu egin ziren biak, une batez bederen nik esandakoaz pentsakor. Eguzki-izpiek azal bustiaren gainean bezala, baina, irrist egin zuen berehala pentsamendu-errainu hark.

 Bakoitza bere neskarekin etorri, eta gure artean trukatuko ditiagu , esan zuen Eduk.

 Bai zera  Hirea itsusi baino itsusiagoa izango duk eta , bota zion Roberrek.

 Hi baino itsusiagoa ez behintzat , eta barre artean hasi ziren berriro borroka-imintzioetan eta kilimaka.

Horrela bizi bagina beti, pentsatu nuen nik, isilka eta neure artean, 2000 urrun hark nostalgiazko sentipen bat pizten baitzidan, oraindik galdu ez nuenaren aldez aurreko oroimin antzeko bat biziko banu bezala.
 
Elvis hil zen urteaz ari naiz idazten, eta burura etorri zait orain, zer idazten ote nuen Elvis hil zen urtean, ezer idazten baldin banuen. Egunerokoak idazten nituela oroitzen naiz, baina ordurako utzia izango nuen, beharbada, norberaren amets goiztiarrak eta errealitate ziztrinak paperera pasatzeko ohitura adoleszente hori. Tira, errazegi egin diot barre nerabearen egunerokoari, kontuan hartzen badut oraintxe egiten ari naizena ez dela oso desberdina, hemen ere ni neu izan nintzen gaztetxoaren amets goiztiarrak eta errealitate ziztrinak ari bainaiz paperera pasatzen; norbere buruaren eta inguruaren analisia aldi berekoa izan beharrean atzera begirakoa izatea, horixe alde nabariena; hori eta urteek ematen duten ikuspegi desberdina: xalotasunean galtzen duguna distantziaren hotzean irabazten dugu, inozentziaren galera ironiaren erabileraz ordeztu nahi izaten dugu. Alferrik da zein zen hobea eztabaidatzen tematzea, baleza edo baleki, halabeharrak ez baitigu inoiz aukerarik emango.

Elvis hil zen urtean noizbait musikari izango ote nintzen pasatzen zitzaidan inoiz edo behin burutik. Konbentzimendu handirik gabe baina. Roberrek talde bat osatu nahi zuelako eta hark bere ondoan nahi gintuelako, edo bata bestea gabeko jarduerarik bururatu ere egiten ez zitzaigulako.

Elvis hil zen urte hartan nik ez nekien artean ez zer egin nahi nuen, ez zer izan nahi nuen. Etxean galdetu ere ez zidaten egiten azkenerako, purrustada batez erantzuten bainuen beti, ez nekiela eta haiei ez zitzaiela inporta; inporta, inporta zitzaien noski gurasoei, baina ikasle ona nintzenez lasai uzten ninduten, garaia iritsitakoan neure bidea aukeratzen jakingo nuelakoan. Ez nekien zein zen bide hori, baina urruti eramango ninduela egiten nuen amets. Urruti esatean ez dut arrakasta sozialararen aparra esan nahi, kilometroen urruntasuna baino: bestelako jendea, bestelako ikusmira, bestelako kezkak; neure egunerokotasun harekin itotzen hasita banengo bezala, geure herriko betiko arazotxoekin. Alde batetik amets hori, irrits hori neukan, baina bestetik ikara moduko bat ematen zidan habia uzteak, mundutik nik ez bainuen ezagutzen neure herri ziztrina besterik, eta neure herria esatean oraingoan ez naiz Euskal Herria aipatzen ari, bizileku nuen udalerri erdipurdiko hura baino, milaka aldiz zapaldutako bere kale eta bazterrekin, ikusiaren ikusiz buruz ikasiak genituen aurpegi eta keinukein.

Udan kanpora joateko  pueblorik  ere ez geneukanez, behin baino gehiagotan egin genituen planak Roberrek eta biok urruti samarrera alde egiteko, toki exotikoak ezagutzeko, gure ohikotasun motz hura etengo zuten abenturak bizitzeko; plan zehatzak baino gehiago fantasiak izaten ziren, halako bidaietarako bi gauza behar baitziren guk ez geneuzkanak: diru pixka bat eta gurasoen baimena. Hala ere, entzunak ginen bazela Interrail izeneko tren-txartel bat, aski moduan eros zitekeena, eta harekin Europako trenbide guztietan ibil zitekeela uda osoan, hara eta hona inongo mugarik gabe.  Imajinatzen   esaten genion batak besteari . Kristorena izan behar dik . Eta ondoren eztabaida amaiezinetan nahasten ginen, zer ikusi eta zer ez, zein herri bisitatu eta zein baztertu. Batek esaten bazuen Eskandinavia ezagutu nahi zuela, hango fiordoak eta izozmendiak eta natura basatia, besteak erantzungo zuen sekulako hotza pasatuko genukeela han, eta jendea ere gazbakoa izango zela, eta hobe genuela eguzki eta martxa gehiagoko bazterrak korritzea. Hurrengoan, Italia alderik alde zeharkatzea izango zen plana, edo Adriatikoan behera Jugoslavia ezagutzea, eta haren ondotik Grezia, eta orduan eztabaida izango zen herrialde komunista haietan lasai eta libre ibiltzeko modurik izango ote zen, edo zein hizkuntzatan moldatuko ginen ogia eta esnea bederik erosteko. Rober eta biok aritzen ginen eztabaida amaigabe haietan, Eduk gurasoen herrira joan beharko baitzuen, eta Galiziara ez joate hura baitzuen amets bakarra. Galiziara ez joatea eta neskaren bat ligatzea, baina azkeneko hori denon irrika zen, mapamundia gure zapata-zolaz zapaltzea baino desiragarriago eta aldi berean eskuragaitzagoa, mundu paralelo eta misterioz beteriko bat osatzen baitzuten neskek guretzat, eta ez baikenekien haien sekretua nondik zulatu, nola argitu.

Gure mendi-ibilaldi batean belar gainean etzanda, begiak zeruan eta burua hegan uzten genuenean, bestelako amets eta planak ere ateratzen ziren, aldika. Izan ere, Elvis hil zen urte hartan hamabost urte genituen guk, bete berriak edo aurki betetzekoak, eta munduaren zabala geure aurrean irudikatzen genuen, uda hartan ez bazen hurrengoan edo hurrenagokoan deskubritzeko. Rober zen beti ideiak argien zituena, eta ideia zehatza aldatuta ere musikaren jiran segituko zuen dantzan. Rock’n’rollaren Meketara egingo zituen bidaiak kontatzen zizkigun batzuetan: Londres, Liverpool edo Manchester, New York, San Frantzisko edo Memphis; besteetan, pop izarrenganako mirespena utzi eta izarra bera izango zela esaten zigun, eta guk beti izango genuela toki bat bere zeru hartan.  Mila esker, jaun txit gorena , botatzen zion halakoetan Eduk. Ziriak ziri, ez genuen dudarik egiten musikaren inguruan mugituko zela Roberren bizitza, Kalifornian nahiz Pernanbukon.

Elvis hil zen urte hartan, lehentxeago ere esan berri dut, hamabost urte genituen eta, haurtzaroa oso urruti eta atzean ikusten bagenuen ere, umetako ametsen luzapenak bizi genituen oraindik, gutxi-asko aldatuak edo moldatuak. Ziklista handia izatearekin egin ohi nuen nik amets mutil-koxkorra nintzela, eta Tourreko etapa gogorrenak irabazten nituela, ibilbide menditsua zeukatenak bereziki, Pirinioetako edo Alpeetako igoera mitiko haietan erasoa jo eta aurkari guztiak atzean utziaz, aldapan gora izerdi-patsetan baina garaipena gogoan gailur hurbilerantz nindoala: Puy de Dom, Alpe d’Huez, Hautacam, La Madeleine... Eddy Merckx izan nuen idolo bakar eta ia-ia jainko ahalguztiduna, aldarearen alboetan, kandela txiki banarekin, euskal txirrindulari batzuk neuzkala: Lasa, Perurena, Galdos... Askotan aipatu izan da ziklismoa epikaren ordezko modernoa dugula; ni orduan ez nintzen jabetzen halako ñabardurez baina egia izango da, hortxe baitaude izerdia eta sakrifizioa eta nekea eta azken buruko saria, bere erramu-koroa, txanpain-botila eta neska pare baten musuekin.

Nahasten ari naiz, epikaz nahiz lirikaz mintzatzea laket zaien teoriko horien antzera, baina ez zen hori nire asmoa. Esan nahi nuena da, besterik gabe, telebistako laburpenen bidezko Tourraren ikusle bihurturik nengoela ordurako, eta Elvis hil zen urte hartan baita aurrez aurreko miresle ere; ez Pirinio aldera joanda, orduan ez baitzegoen hartarako ohiturarik, gure herritik mugitu gabe baizik: izan ere, Gasteizen amaitu zen etapa bat urte hartako ibilbidean, eta errepide-ertzera joan ginen gu ere, beste milaka begiluze txalojoleren antzera, karabana koloretsu hura ikusi eta karreristak  ezjakinean garai bateko gizandien ondoko eta gure erdipurdikerien ordeko bihurtuak  animatzera. Gure harridura eta gure poza, Joxe Nazabalek irabazi zuenean, ihes eginda gainera, umetako nire ametsetan bezala. Txirrindulari izateko su hura erabat itzalia nuen ordea, eta zaldibiarraren balentria eder hark hauspotuta ere ez zen berrituko lehengo txingar galdua.

Nostalgiari erabat emana nagoela sumatzen dut, harresi guztiak eraitsi eta gazteluko ateak oro zabalik utzi dizkiodala oroiminaren eraso orokorrari. Ez nuen nahi, baina gogoratze-ariketa hauetan hasteak arrisku hori dakar, eta orain ez daukat atzera egiterik. Elvis hil zen urtean sortu gabe zegoen kantu bat etorri zait orain gogora: abestia artean sortu gabea, eta kantaria bera ezagutzen ez nuena, Txema Viñasprek aurki nire espiritu eraginberan haren hazia utziko bazuen ere. Pablo Milanés da kantari hori, arestian aipatu dudan Silvio Rodríguezekin batean ibili ohi zena, garai batean, gaztetxo maitabera askori eta gaztenahi gaztanbera ez gutxiagori hornizio sentimentala eskaini diena, urtetan eta urtetan. Haren kantu bat entzun dut irratian aspaldi ez dela:

 Denbora badoa  hasten zen kantua    zahartzen ari gara   maitasuna ez dut islatzen   lehen bezala.    Solasaldi, muxu   besarkada bakoitzean   arrazoi puska bat   sartzen da beti. 

Milanés gaixoa ere malenkoniak jota, zahartzeaz batera amodioarekiko freskura galdu duela-eta. Nik ez dut horrenbesteko pretentsiorik: zahartzen ari naiz, baina maitasuna orain bezain gaizki islatzen nuen lehen, Elvis hil zen urtean esate baterako, okerrago igual, zer zenik ez bainekien, ezta zer nahi nuen ere, Inmaren kuleroak eta nire adiskideen gorputzak eldarnio berean nahasten nituenez gero.
 
Uste ez nuela egin nuen topo Inmarekin. Bakarka gainera, nire ametsetan nahiko nukeen moduan, egiazki gertatu zenean elbarriturik bezala geratu nintzen arren. Ez zen izan igerilekuan, ez Eduren etxean. Anbulatorioan egin genuen topo, medikuarenean. Inma zertara joana zen ez dakit, ez zidan ezer esan eta itxuraz ez zitzaion sumatzen inongo minik edo gaitzik.

 Nolatan zu hemen  

Nire ondora etorri eta halaxe galdetu zidan, jator eta natural.

 Belarriko minaz nago-eta, ea kentzeko zerbait ematen didaten .

 Ui, ba kontuz ibili, belarrikoa min gaiztoa izaten da-eta .

Minak min, ezin nuen ebitatu Inmaren kulero eta bularretakoetan pentsatzea: haren banuontzi gainean lehortzen ikusi nituen berberak ote ziren orduantxe jantzita zeramatzanak  Hori pentsatu eta gorritu egin nintzela uste dut, bere etxeko komunean zertan ibili nintzen igarri ahal balit bezala.

 Gaixoa... Ez zaude oso ondo, ez , esan zidan, bere esku bat nire izter gainean jarrita. Keinu errugabe bat zen inondik ere, adiskidetasunezkoa, ia-ia amatiarra esango nuke, baina beste zerbait nahi nuen nik imajinatu, eta ondotiko beste laztan batzuen aurrekaritzat hartu nuen xera maleziarik gabeko hura.

Gero hizketan segitu genuen, honetaz eta hartaz; musika, oporrak, eguraldia, anbulatorioa bere bigarren etxe bihurturik zeukan jendea... Ahalmen terapeutiko harrigarria izan zuen solasaldi hark, belarriko mina ere ahaztu egin bainuen une batez. Axolagabe aritu nintzen, lotsagabe ere bai, edo lehengo lotsa gehiegizko hura galduta behinik behin, nesken aurreko nire uzkurtasun hori behingoz gainditurik, barre eta guzti eginarazi bainion momenturen batean.

Halako batean, ordea, bere txanda iritsi eta kontsultara sartu zen. Aurrez, baina, ahoa ez ezik begi biak ere betetzen zizkion irribarre batez begiratu zidan.

 Hitz egin behar dugu beste batean ere. Sendatzen zarenean .

Abentura esanezinezkoetarako gonbidapentzat hartu nituen hitz haiek. Bakarrik geratu orduko ziztuka hasi zitzaizkidan berriz ere belarriak kontzertu estereofoniko batean, alde batetik otitis alu haren ziztadak aditzen nituela, eta bestetik xaramela kulunkagarri bat, laminaren adats urrezkoen antzera kilika eta fereka.

Inma atera aurretik deitu zidaten niri, mediku birekin baikenuen kontsulta, eta egun hartan ez nuen berriz ikusi. Zerbait egin beharra neukala erabaki nuen hala ere. Sendatzen nintzenean, Inmak esan zidan legez. Zorionez, belarrikoa berehala osatu zitzaidan, aski izan ziren egun pare bateko botikak. Bihotzeko zauria geratzen zitzaidan artean ixteko. Horretan, ordea, deus gutxi zezaketen munduko botika guztiek.

Ez neukan norekin hitz egin, gainera. Eduri ezin esango nion bere arreba zaharrak txoraturik nindukala, eta Roberri esateak ere lotsa ematen zidan. Zerbait lohia, desegokia, aldrebesa balitz bezala. Baina tira egiten zidan hala ere, ezin nuen ebitatu. Eta ez nuen ebitatu nahi ere. Aitzitik, lohi hartan leporaino sartzearekin egiten nuen amets; Eduren etxeko komunean egin nuen bezala, orain nire onanismo-ariketetan Inmaren barne-arropak falta zitzaizkidan arren.

Baina ez nuen fantasian geratu nahi. Zenbat urte bakar-jolasetan  Zoriak ausartei laguntzen diela esaten omen zuten antzinakoek, eta nik ere ausartzea erabaki nuen.

Nola baina  Eduren etxean ager nintekeen, Inma bakarrik egongo zela nekien orduren batean.

 Eduren bila al zatoz  Ez dago ba; zuekin zela uste nuen , esango zidan Inmak.

 Ez, nik... zu... zera... , eta nire begiak bere aurpegitik behera eramango nituen, aldez lotsak, aldez bere bularrek erakarrita, Fernando Estesoren parodia batean banengo bezala, Espainiako orduko umoregile ospetsuena eta zabarrena aipatzearren.

Asmatuko al nuen, ordea, hortik aurrera ezer esaten  Neure burua imajinatu eta ezinezkoa iruditzen zitzaidan. Behartu gabeko egoera batean topo eginez gero, akaso... Baina egoera behartu gabeetan jende gehiago egongo zen inguruan beti, nire lagunak edo Inmarenak, eta hor bai izango zela ezinezkoa solas intimo bat. Anbulatoriokoa bezalako beste topaldi bat gertatuko balitz... Kasik desiratzen nengoen nonbaiteko mina izateko, baina hori ere alferrik izango zen, Inma ere bigarrengoz han suertatzea lasto arteko orratzarena baino mirari handiagoa izango baitzen.

Hortaz, zer egin  Aurrez aurrerako nire herabetasun kroniko hura kontuan hartuta, idatziz zuzentzea deliberatu nuen. Ez nintzen idazle, ez nuen nire elearen ederraz inor liluratzeko asmorik ez antzerik. Besterik gabe, eskura neukan komunikazio-bide bakarra zen hura. Posible bakarra.

Ez nuen gehiegi pentsatu zer egin behar nuen. Ez bainuen uda pentsamenduetan joaterik nahi. Di-da jokatu behar nuen, eta halaxe idatzi nuen, di-da, hitzak bururatu ahala orriak beteaz, zuhurtziaren aduanatik pasatu gabe.

Ezin gogora dezaket hitzez hitz gutun hartan idatzi nuena. Baina bai gutxi gorabehera, gogoan baitaukat oraindik zein izan nuen inspirazio-iturri nagusia. Poetarik ez nuen ezagutzen artean; Roberren diskoetan zeudekeen ideia onak ere alferrik ziren niretzat, ingelesez ia hitzik ez nekienez gero; hortaz, besterik ezean, telebistatik atera behar izan nuen nire maitasun-gutun hartarako gaia eta jakia; zehatzago esanda, garai hartan telebistan sarri azaldu ohi zen kantari baten abestietatik.

Carlos Mejía Godoy zen kantari hura. Carlos Mejía Godoy y los de Palacagüina, izen osoa esatera. Musikari nikaraguarrak, baina garai hartan Espainian arrakasta gaitza lortu zutenak. Geroago jakin genuen, sandinistek Somoza diktadorea bota zutenean, matxinoen aldekoak zirela eta horregatik zebiltzala, nonbait, erbestean. Iraultzaren ondoko garai horretan haien kantu abertzale eta subertsiboak modan ibiliko ziren gure artean ( Ay Nicaragua, Nicaragüita  eta beste), baina 77ko hartan, ia astero José María Iñigoren programan ateratzen zirenean, bestelakoak ziren hit parade hispanoan sartu zituzten abestiak:  Clodomiro, Clodomiro...  adibidez,  El Cristo de Palacagüina  ere bai, eta, beste guztien gainetik,  Tus perjúmenes .

Azken kantu honetatik atera nuen nire eskutitzerako materiala. Kantuan bezala,  zure begiak ,  zure ezpainak , zure ez-dakit-zer, banan-banan aletu nizkion Inmari bere ermosuraren atalak, bakoitzarentzako atributuetan gehiegi nekatu gabe, batzuetan abestikoak bere horretan kopiatu bainituen,  zure bularrak, ezti pitxerrak  eta horrelako baldarkeriak idatziz, orduko hartan akaso lirikaren gorena irudituko zitzaizkidan baina.

Bere gorputza piezaz pieza adjektibo ponpoxoekin goratu ez ezik gozatu ere egiten nuen, zertzuk egingo nizkion azalduz-eta, ur handitan sartu gabe hala ere, xehetasunetarako ezjakinegia bainintzen ni artean, eta nire esku eta ezpainak beste tresnarik aipatu gabe, hortik aurrerakoetarako lotsaz edo. Hori dena esan eta gero lotsa aipatzea lekuz kanpo ez baldin badago.

Lotsak lotsa, idatzi egin nuen nire amodio-aitorpen lizun samar hura, eta idatzi bezain laster bidali, berotan alegia, momentuko sukarra baretzen utziz gero beldur bainintzen ez nuela sekula behar besteko adorea bilduko.

Gustura kontatuko nion norbaiti, balizko balentria hartaz harro nengoelako baino gehiago, barrenak jaten zizkidan har hura lasaitzeko. Ezin, ordea, urduritasuna baino handiagoa baitzen ahalkea, ezer esatea eragozten zidana.

 Zer daukak buruan, motel  , bota zidan Roberrek egun haietako batean.

 Ezer ez .

 Benetan  

 Ezetz, joder  

Urte batzuk lehenago ez zidan bakerik emango: jakin-minarekin nahasten den elkartasun horrek konplizitate ia gaixoti bat sortu ohi du nerabeen artean, baina urteen joanean laxotuz doaz lokarri horiek, apurka-apurka, eta kasik pena eta guzti eman zidan zama goxo hori banatu ezinak.

Nolanahi ere, bidalia nuen gutuna, eta, horrenbestez, patuaren esku uzten nuen nire etorkizuna, patuak emakume itxura baldin badauka; halaxe ikusten nuen nik behintzat: Imna ahalguztiduna, Inma amodio-emaile eta zikiratzailea, bere eskuetan nindukan jainkosa. Bizia edo herioa emango ote zidan, hori zen gutxienekoa une hartan, erabaki beharraren larritasunetik libratu bainintzen, bestelako larrialdi batean sartu ninduen arren.

Luzeegi ez irautea espero nuen, hala ere.

Lehenengo egunak aski lasai eman nituen. Artega eta antsiaz, baina tira, erantzuna berehala iritsiko zelakoan, eutsi nion. Postaria deskuidatu ote zen beldurra sartu zitzaidan ondoren. Zer egin ordea  Berriz idatzi eta nik neuk bota haren gutunontzian  Ez nintzen gauza izango, eta gainera, lehena jaso bazuen, zer pentsatuko zuen  Zer ari ote zen pentsatzen une hartantxe 

Geroztik ikasi dut isiltasuna ezezkoak emateko modu dotore eta sotiltzat daukala jende askok  isiltasun administratiboa deitzen zaio, erakundeetan, jaramonik ez egite horri , baina niretzat krudelkeriaren esparruan sartzen da, aintzat ez hartu eta hala ere zure itxaropen erkindu horrekin uztea.

Nire esperantza ere pittinka joan zen agortzen eta ihartzen, urik gabeko landare baten antzera, konparazioaren kursia barkatzen bazait. Bere alde ona ere bazuen horrek, ilusioarekin batera itzali baitzen nire larrimina. Pasioetan oso iraunkorra ez nintzelako edo Inmarekiko zaletasuna horren sakon eta sarkorra izan ez zelako, aste gutxiren buruan ia ahaztua nuen gutun hura, sekula bidali ez banu bezala.

Eta orduan, bat-batean, mazoarekin jota bezala geratu nintzen. Eduren etxean izan zen gainera, orduko hartan Inma ageri ez bazen ere. Gaitz erdi. Ez bat eta ez bi, Rober eta Edu kantari hasi ziren, hitzik gabeko marmarrean aurrena, ozenki eta gogotsu gero:  Son tus perjúmenes mujer   los que me sulibeyan,   los que me sulibeyan   son tus perjúmenes mujer… 

Burutik beherako bat eman balidate ez nintzen sorgortuago geratuko. Lagunek, baina, algarari eman zioten. Ostiaka hastea neukan, edo lotsaren lotsaz kokilduta geratu. Alabaina, neure buruari lagunen begiekin begiratu, zein barregarria nintzen ohartu, eta barreari eman nion nik ere. Negarrari ekitea baino hobe zelakoan.
 
Elvis hil zen urtean, ez dago esan beharrik, ez nuen ligatu. Ez Inmarekin ez beste inorekin. Izatez ez zen harritzeko gauza, aurreko urteetan ere ez bainuen koxkorrik lortu. Urte hartan baina, ez dut esango inoiz baino gertuago izan nintzenik, baina bai inoiz baino ausartago jokatu nuela, zoriak lagunduko zidalakoan. Kaka zaharra zoriari, eta kaka zaharra patuaren jainkosari.

Elvis hil zen urte hartan, Edu izan zen gure artean neska bat limurtu zuen bakarra. Gainera, nor ligatuko eta urtero bere gurasoen herriaren ondokora joaten zen neska bat, Yoli, urte hartan, Eduren antzera, gure herrian geratu zena; festetako dantzaldiren batean topo egin, elkar agurtu, berriketan hasi... eta hara. Azkenean Galiziako oporraldiek zer edo zertarako balio izan ziotela esaten nion nik, eta berak ezetz, hara joan ez zelako lortu zuela azkenik zerbait.

Elvis hil zeneko uda ere amaitu zen, uda guztiak amaitzen diren bezala, gauza guztiak amaitzen diren bezala. Institutura itzultzea etorri zen gero, baina Eduk ez zuen gurekin jarraitu. Ekainean zintzilik utzitakoak hantxe zeuden zain, irailean, eta azterketen emaitza lehen bezalakoxea izan zen: erabateko porrota. Eta aitak esana zion moduan, institututik atera eta lanbide-eskolan sartu zuen, elektrizitatea ikasteko eta. Eduk ez zuen pena handiegirik hartu, lehendik ere janda edukiko zuen hori izango zela bere etorkizuna. Eta gainera Yoli zeukan.

Huraxe izan zen gu hiruron arteko batek egindako lehenengo ligea. Eta bakarrak gozatu arren besteok ere pozten ginen, neska jatorra baitzen Yoli. Baina, era berean, lehenengo zalantza piztu zigun, Elvis hil zeneko urte hura ote zen koadrilaren azkena. Ezetz esaten zuen Eduk gogor, andregaiak andregai, lagun izaten segituko genuela guk, eta ez zegoela hori aldatuko zuenik.

Yolik ez zuen gure lagun-taldea hondatu, baina hala ere, goraxeago esan berri dut gauza guztiak amaitzen direla noizbait; eta guztiz amaitzen ez direnak ere aldatu egiten dira beti.

Ez da hau, ordea, pixkanakako aldaketa horiek xehe-xehe azaltzeko ordua. Elvis hil zen urtekoak ari nintzen kontatzen, garai hartako abestiak-eta, eta uste dut kontatu dudala kontatu beharreko gehiena, ezinezkoa baita den-dena hustea eta esatea.

Kantu bat geratzen zait oraindik. Artean ezagutzen ez nuena, eta entzun nuen lehen aldian gehiegi ulertu ez nuena, izenburutik kanpo. Georges Brassens zen kantaria, eta urteen buruan Anje Duhaldek euskarazko bertsio bat egingo zion. Gustura deituko nuke orain irratiren batera, eskaturiko abestiak jartzen dituzten saio horietako batera, eta horixe esango nieke, jartzeko mesedez  Les copains d’abord  Georges Brassensena; edo Anje Duhalderena bestela, gauza bera dena:  Lehenik adiskideak . Adiskideak.

