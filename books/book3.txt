
Ume-umetatik izan zuen garbi, handitzean, modeloa izango zela.

Hamar urte besterik ez zituen, bai, atzera-bueltarik gabeko erabaki hura hartu zuenean, telebistan modelo desfile bat ikusten ari zela: baietz, bera Claudia Schiffer bezalakoa izango zela, edo Naomi Campbell bezalakoa  edo Anne Igartiburu bezalakoa, gutxienez. Ez al zion, bada, mundu guztiak esaten neskatxa liraina zela, liraina baino lirainagoa 

Beraz, desfile hura ikusten ari zelarik, sofatik altxatu, eta bera ere desfilatzen hasi zen gelaren alde batetik bestera, gerri-aldakak hara eta hona mugituz, sekulako estiloarekin.

 Baina zertan ari haiz, Ines  Horrela hasten bahaiz, kaleko emakumea izaten bukatuko dun    esan zion amona Kontxik.

 Kaleko emakumea   Guztiak gara kaleko emakumeak, zu ere bai. Ez al zara, bada, gaur ere kalean ibili, erosketak egiten  

 Bai, baina zera  baditun batzuk besteak baino kalekoagoak diren emakumeak, fama txarreko etxeetan egoten direnak, ez zakinat ulertzen didanan 

 Putak  

 Hago isilik, Leninen bizarragatik   erantzun zion amonak, ezker eskua ukabil bihurturik . Kontuz zer esaten dunan 

 Baina ez al didazu beti esaten, mundu honetan gezurra besterik ez dagoela, eta garbi hitz egin behar dela 

 Bai, baina 

 Entzun ongi, amona  eten zuen Inesek : ni ez naiz puta izango, ni modeloa izango naiz 



Esaldi hura entzun zionean:  Ni ez naiz puta izango, ni modeloa izango naiz  , hitzik gabe geratu zen amona Kontxi. Baina nola izan zitekeen hura, kinkarik larrienetan ere mihiak huts egin izan ez bazion  Eta nola izan zitekeen, bestalde, bilobak modelo izatearekin amets egitea, berak langile arrunt eta solidarioen ereduan hezi bazuen, baita feminismorik erradikalenean ere  

Ez, bere ikuspegitik ezin gerta zitekeen hura guztia, baina halaxe gertatzen ari zen, eta halaxe gertatuko zen, handik aurrera ere 

Bazegoen, ordea, arrazoi bat, kontraesan itxurako hura argitzen zuena: izan ere, ez al zitzaion Kontxiri berari berdintsu gertatu bere alaba Teresarekin ere, Inesen amarekin, alegia  Baina Teresa, hogeita hiru urte bete bitartean gutxienez, kontsekuentea izan zen, halako moldez, non fabrikako eta auzoko mugida guztietan murgiltzen baitzen, ezker muturreko sindikatu bateko kide eta militante zenez gero; ondoren, baina, Teresa Tomasekin hasi, eta Tomasek aldatu zion pentsamoldea. Ez al ziren, bada, handik gutxira etxean sartu  Hola  eta  Lecturas  bezalako aldizkari arrosak 

 Ez al haiz konturatzen hik heuk bizi behar dunala heure bizitza, eta ez beste horiena  burges alu horiena, garbi hitz egiteko   esan zion Kontxik, alaba aldizkari haietako batekin ikusi zuenean.

Alferrik.

Baina amona Kontxik oker jokatu zuen, beharbada, bere alaba Teresarekin. Eta onartu beharra zuen hura, begi-bistan baitzituen bere alabaren heziketan jasotako fruituak, ustelak baino ustelagoak, lehen hogeita hiru urteetan ongi zorituak izateko bidean iruditu arren.

Horregatik, Ines jaio zenean, kezkatuta egon zen, nora ezean, ez zekielako nola hezi behar zuen bere biloba hura, Teresarekin izan zuen porrotaren ondoren  eta ibili ere, halaxe ibili zen urte batzuetan, egiten ari zenaz batere ziur ez zegoela, egun batean argi bat piztu zitzaion arte.



Kontua da, Inesek lauzpabost urte zituenean, hitzaldi batzuk antolatu zituztela han, nexkaren eskolan, gurasoei eta haurren arduradunei zuzenduak, eta amona Kontxi haietako batera joan zela. Hitzaldi hartako hizlaria gizon bizar-zuri bat zen, teknika psikologikoetan espezialista, funtsean honako hau esan zuena: ez zegoela haurrak hezterik ez doktrinatzerik hitzen mailua etengabe erabilita, orain jo hemendik eta orain jo handik: ezetz, ez zegoela haurrak irabazterik, guru baten edo goi-maisu baten maisu-lanak haiei kolpetik errezitatuz, edo leloak eta kontsignak mila bider errepikaraziz, loroak baino zertxobait gehiago baitziren haurrak, antza. Alegia, haurren hezkuntzan erabilitako hitzak eta formulak oilaskoaren antzekoak zirela, eta ez zegoela oilaskoa egunero jaterik, azkenean nazka hartu nahi ez bazitzaion bederen.

Hantxe irabazi zuen psikologoak amona  Honek, izan ere, ongi oroitzen zuen haurtzaroan   bere haurtzaroan  pasatutako gabezia eta eskasia, 1950eko hamarkadan: telebistarik eta garbigailurik ez zegoèn Francoren garai hartan, beraz. Eta xehetasun bat oroitzen zuen, batik bat: bere etxe hartan apenas jaten zutela haragirik, ez behikirik ez oilakirik. Eta ez gurasoak begetarianoak zirelako, bere aitak  Pasaiako portuan lan egiten zuenak, zamaketari gisa  gutxi irabazten zuelako baizik. Baina aitak kinielak egiten zituen, eta bazuen amets bat, kinielaren bat egiten zuen bakoitzean ahazten ez zuena:  Noizbait asmatuko dut, bai, eta, handik aurrera, egunero jango da oilaskoa etxe honetan  .

Azkenean, ez zuen kinielarik asmatu. Zorte ona, baina, beste bide batetik iritsi zitzaion. Izan ere, Kontxiren aitak bazuen ezkondu gabeko anaia bat, bat-batean hil zena, bihotzekoak jota. Ondorioz, milioi erdi bat pezeta jaso zuen herentzian, kontuan hartzeko moduko diru kopurua urte haietan  ez baitago onik txarraren bidetik ez datorrenik. Eta ondorioz, halaber, aitak hitza bete, eta oilaskoa jaten hasi ziren aurrerantzean etxe hartan, egun batean bai eta hurrengoan ere bai, hilda gero salda bero. Lehenengo egunetan, egia esan, jan baino gehiago irentsi egiten zuten. Handik aste pare batera, ordea, amona Kontxi nazka hartzen hasi zitzaion oilaskoari, harik eta, beste egun batean, oka egin zuen arte.

Ez ote zitzaion antzeko zerbait gertatu bere alaba Teresari  Amona Kontxik, izan ere, nahi zituenak eta nahi ez zituenak irentsarazi zizkion hari hogeita hiru urte haietan, gaur langileei buruzko hamaika istorio kontatzen zizkiola eta bihar komunismoaren inguruko hamaika ideiaren berri ematen, Leninen eta Fidelen bizarrak gora, Leninen eta Fidelen bizarrak behera. Eta nola ez zuen, bada, alabak, halako batean  hogeita hiru urte bete zituenean, bere kasuan , oka egingo, amarengandik berarengandik jasotako ideia guztiak ahotik kolpetik jaurtiz  Ez, biloba Inesekin diferentea izango zen, eta ttanttaka hubilaraziko zion informazioa, kontuz eta tentuz: beste heziketa bat emango zion, hitz batean.

Eta, hala, adibidez, alaba Teresak bazuen zortzi urterekin klase-gatazkaren berri, baina biloba Inesi hamabostekin jakinaraziko zion; eta hala, adibidez, Teresak bazekien hamar urterekin plusbaliaren berri, baina Inesi beranduago jakinaraziko zion, hamasei urterekin edo; eta, hala, adibidez, amonak sehaskatik ohitu zuen Teresa heroien izen zerrendarakin, emakumezkoenekin batez ere, Dolores Ibarruri  Pasionaria rena guztien gainetik, baina Inesi hamalau bat urterekin jakinaraziko zizkion dama gorriaren balentriak, badaezpada ere. Eta hala egingo zuen eta hala jokatuko zuen Inesen heziketa osoarekin, bilobak komunismoaren dijestio osasuntsu bezain pausatua egin zezan, alabak ez bezala.

Eta muxuekin, ukituekin eta afektibitateari lotutako espresioekin ere halatsu jokatuko zuen Kontxik, Inesekin zituèn harremanetan: alor hartan, baina, beti horrela jokatu izan zuen, eta beraz, bere alaba Teresarekin izan zuen jokamoldeari lotuko zitzaion. Zeren amona Kontxi sinetsia baitzegoen laztan-fereken eta lausengu-balakuen gehiegikeriak pertsona ahulak eta menpekotasun handikoak sortzen zituela, eta iraultzak  edo, berak esaten zuen bezala,  kausak   pertsona sendoak eta gogorrak behar zituen: emakume sendoak eta gogorrak batez ere, solidarioak bai, baina belaxkeriarik gabekoak. Joera hura, gainera, areagotu egin zitzaion senarrarekin izan zituèn harremanek porrot egin zutenetik, harekin batera gizonen aurkako mesfidantzazko sentimendu bat errotzen zitzaiola.

Baina Ines mainontzi hutsa zen, eta trikimailu haiek erabiltzen zituen, jolasetik ere asko zutenak  orain muxu bat eman edo laztan bat egin, eta orain bata eta bestea ukatu , bere ingurukoak irabazteko, aita eta ama batez ere.

 Hainbeste musu eta hainbeste ukitu, haurra galduko duzue azkenean  esaten zien amona Kontxik Tomasi eta Teresari.

 Iraultza beste hizpiderik ez duzu, Kontxi, baina ez dakit zertarako nahi dugun afektibitaterik gabeko iraultza   erantzuten zion Tomasek, gai haietan beti desados.

 Zer esan nahi didak horrekin, maitatzen ez dakidala ala   Bada, oso oker hago. Gau eta egun plantak egiten ibiltzeak ez baitu maitasunarekin zerikusirik, eta barruko urak ez baitu kanpora atera beharrik, aparretan galtzeko  eta, batean suhiari so egiten ziola eta bestean Teresari, honela bukatu zuen : Badakizue zer esaten dizuedan  Azkenean, muxuka gastatuko duzuela haurra  



Garbi zuen orain amona Kontxik nola hezi be har zuen bere biloba. Eta, nola neska kementsu bat nahi baitzuen, pobreekin eta proletarioekin bat egingo zuena, baita gizonen gehiegikeriei aurre egingo ziena ere bere garaian  horregatik, bada, xumetasunean eta soiltasunean hezi nahi izan zuen Ines, apeta eta luxu orotatik urrun.

 Amona, erosi goxoki bat  esan zion Inesek, gozoki-denda baten parean zeudela.

 Bai, baina bat eta bakarra, ados 

 Positiboa.

 Positiboa   Eta zer arraio da hori, baietz esateko beste modu bat, modernoagoa  Zergatik ez asmatu euskara jatorrean beste esamolde bat:  baiezko biribila , adibidez  Baina gaurko umeak horrela zabiltzate, hiruzpalau hitzekin guztia adierazi nahi duzuela: positiboa, negatiboa, superguai, hipergaizki  Martxa honetan, soberan egongo dira hiztegi guztiak aurki   euskararen erabilera zuzenak ere kezkatzen baitzuen amona Kontxi, klasearteko borrokak adina kezkatzen ez bazuen ere.

 Erosi goxokia, amona 

 Ez, oraindik ez dut bukatu-eta. Ba al dakin hik, izan ere, zer den esaera zahar bat  Sekula entzun al dun, esate baterako,  zerri goseak ezkurra amets   Baina nola entzungo huen, ezkurra zer den ere ez badakin 

 Ez, baina hanburgesa bat zer den badakit, eta  McDonald’s-eko bezero goseak hanburgesa amets  .

 Isildu, neska, birao bat gusturago entzungo baininake. Baina horrela menperatzen gaitik osaba Samek bere McDonald’sekin eta Disneylandiarekin 

 Osaba Samek  

 AEBek, bai  Ez al dakin, bada, AEBei osaba Sam deitzen diotela 

 Eta zergatik ez Euskal Herriari izeba Kontxi 

 Hobe, bai, Euskal Herria komunista izango bailitzateke horrela, ez aberatsik ez pobrerik  

 Hitz eman didazu goxoki bat erosiko zenidala, eta azkenean ahaztu egingo zaizu, amona.

 Ni hitzeko emakumea naun, ordea 

Eta parez pare zutèn gozoki-dendara sartzen zirela, limoizko goxoki bat erosi zion.

Baina Ines neska apetatsua zen berez eta, lehenengoa bukatu orduko, bigarrena eskatu zion:

 Beste bat, amona 

Eta amonak, orduan:

 Ezezko biribila 

Baina, egoskorra ere bazenez, negarrez hasi zen jarraian Ines. Negar hark, ordea, ez zuen amona Kontxiren bihotza bigundu:

 Zertaz kexatzen haiz  Ez al dakin hi bezalako nexkak hiltzen direla Afrikan egunero gosez 

Harik eta, azkenean, Inesek negar egiteari utzi zion arte, negar hark etekinik ematen ez ziola ohartzean.

Berehala ikasi zuen, bai, Inesek, noren aurrean egin behar zuen negar eta noren aurrean ez  Guztiz bestelakoa izaten baitzen gurasoekin egoten zenean, hauek goxokiak eta goxokiak ematen baitzizkioten  limoizkoak, marrubizkoak eta mota guztietakoak , negarrez hasi bezain laster.

 Haurra galduko duzue horrela  esaten zien amona Kontxik Tomasi eta Teresari.

 Ama  erantzuten zion alabak, kexu : batzuetan iruditzen zait haurtzarorik gabeko haurra izan nintzela, horren estu hartu ninduzun  Nik beste zerbait nahi dut Inesentzat.

 Zer nahi huen hik, bizitza osoan haur izan, erantzukizunik gabe, ez ganorarik eta ez fundamenturik   Baina arrazoi dun, bestalde: izan ere, hogei, berrogei eta hirurogei urteko haurrak egiten ditinagu, bai, eta horrela zabilen mundua, hain indibidualista eta hain berekoia, haur bakoitzak bere haurkeriari arre    ihardesten zion amona Kontxik.

Baina okerrena izan zen Inesek barbie bat erregalatzeko eskatu zionean.

 Ezezko biribila   erantzun zion amona Kontxik.

 Zergatik 

 Amatasuna tranpa bat ere izan daitekeelako, gero gizonek aprobetxatzen dutena, emakumea gizonaren esklabo bihurtzeko. Eta gizon-emakumeen arteko maitasuna ere beste tranpa bat dun askotan, berdinetik berdinera ez bada 

 Ez dizut ulertzen.

 Orain ez, baina hemendik urte batzuetara bai: seguru baietz 

 Bada, tratu bat egingo dugu: zuk orain barbie bat erosi, eta hemendik urte batzuetara zaborrera botako dut 

 Ezezko biribila 

Baina hantxe zeuden gurasoak, Tomas eta Teresa, alabatxoaren apeta asetzeko prest, gabon haietan alabari bi panpina erosten zizkiotela, bata aitaren partez, eta bestea amaren partez: bi panpina berdin, biak ere ilehoriak, ahizpa bikiak iduri.

Inesek Olentzerori jarri zizkiòn zapaten gainean bi barbie haiek ikusi zituenean, sutan jarri zen amona Kontxi.

 Nahi duzuena egin  Neska ere beste panpina bat bihurtuko duzue azkenean   esan zien Tomas eta Teresari.

 Baina zer bekatu da hori, Kontxi   esan zion Tomasek . Alaba bakarra da Ines, eta bi barbie hauek konpainia egingo diote 

 Bai, hala dabiltza gaurko emakume asko: barbie batekin hasten dira, eta barbie anorexikoak bihurtzen dira beraiek ere, barbiturikoak hartzen bukatzeko, sukaldeko zokorik ilunenean.

 Exageratua, ama   esan zion Teresak.



Amona Kontxik ttanttaka irakasten zion irakatsi beharrekoa Inesi. Pentsamenduaren oinarrian, baina, Manifestu Komunistatik berak buruz ikasitako parafrago hura zuen, bere jokamoldearen ardatz bihurtu zuena eta Inesi lehenengotik jakinarazi nahi izan ziona, oinarririk gabe ez baitzegoen deus eraikitzerik.

Hasieran, duda bezalako bat etorri zitzaion, hura Inesi irakastea ez ote zen gehiegi. Baina, ohartu zenean Inesek katekesian kristauen aitagurea ikasi zuela, pentsatu zuen bera ez zela gutxiago izango, eta Inesek ikasi egin beharko zuela, berak  amona Kontxik  marxismoaren eta komunismoaren aitaguretzat zuen paragrafo hura:  Gizaki libreak eta esklaboak, patrizioak eta plebeioak, baroiak eta glebako jopuak, maisuak eta ofizialak: zapaltzaileak eta zapalduak, hitz batean, aurrez aurre betiere, etengabeko borrokan  gizartearen historia klasearteko borrokaren historia baita .

 Ines  esan zion , hik buru ona daukan, eta aise ikas dezaken buruz testu hau  eta, denborak horitutako paper bat eskura ematen ziola, erantsi zuen . Badakin zer garaitakoa den kopia hau  Nik hire aitonarekin hautsi eta gerokoa, handik bizpahiru urtera lagun batzuek ezkutuko talde bat osatu baikenuen. Nik propagandako klitxeak egiten nitinan, garaitsu hartan ikasi bainuen makinaz idazten ere, eta taldean zegoèn kaputxino batek kopiak ateratzen zitinan, parrokian zuèn multikopistan.

 Multikopistan   

 Inprimagailuan, bai 

 Eta horregatik kartzelaratu zintuzten   galdetu zion Inesek.

 Ez. Kartzela aurreragoko beste kontu bategatik izan zunan.

 Baina guardia zibilen kuartelera eraman zintuzten, ezta  

 Ez. Hori ere lehenagoko kontua dun.

 Ez zizuten ezer egin orduan    galdetu zion Inesek, betartean dezepzio keinu bat marrazturik.

 Ez. Isilpeko lan harengatik ez gintiztenan inoiz harrapatu, zorionez  Baina ez ditinat neure abentura eta desbentura guztiak batera kontatu nahi, eta esaidan testu hau buruz ikasiko dunan ala ez 

Ines testua irakurtzen hasi zen, eta irakurtzen hasi orduko egin zion lehen galdera, ez zekièn hitza silabetan aletzen zuela:

 Zer dira pa-tri-zi-o-ak 

Amona Kontxik ez zuen ikasketa berezirik egin, baina autodidakta zen, eta ahaleginak egin zituen gero eta gehiago ikasteko, iristen zitzaizkiòn pro-pagandako paper guztiak irakurtzen zituela, baita liburu bat edo beste ere, bere ideologiarekin zerikusia zuena.

 Tri-pa-zi-o-ak  Erromako jauntxoak 

Amona Kontxi autodidakta zen, bai, eta berezko hitz-jarioa zuen gainera, baina hitz batzuetan  hitz teknikoetan batez ere , bokalak edo silabak aldatzen zituen oharkabean lekuz, dislexiak jota balego bezala. Eta Ines adi egoten zen, amona hankasartze haietan noiz harrapatuko:

 Tri-pa-zi-o-ak ez, amona: pa-tri-zi-o-ak   zuzendu zuen.

 Halaxe dun, bai: pa-tri-zi-o-ak, baina niri beti tri-pa-zi-o-ak ateratzen zaidan  tripetatik ateratzen zaidan gainera ahotik baino gehiago, eta zer egingo diogu, bada 

 Eta ple-be-io-ak  Baina ixo, badakit: Erromako playboyak ziren, ezta 

 Ez hasi gauzak nahasten, Ines 

 Eta gle-ba-ko jopuak greban zeudenak, e, amona 

 Behin baino gehiagotan egingo ziten, bai, zer erremedio  jauntxoen kontra, etengabeko borrokan  Baina esaidan: ikasiko dun edo ez 

 Bai, baina gominola bat letra bakoitzeko   erantzun zion Inesek.

 Et-et-et  Letra horiek sakratuak ditun eta ez diten preziorik 

 Horregatik, amona  Preziorik ez dutelako eskaini nahi dizkizut nik hain prezio onean    eta, letrak zenbatzeari ekiten ziola, honela bukatu zuen : Berrehun eta hamahiru letra, berrehun eta hamahiru gominola. Bestela, badakizu nire erantzuna: negatiboa 

 Tonelada bat gominola, beraz  Plusbalia ederra atera behar dion negozio honi 

 Plus-zer  

 Beste egun baterako utziko dinagu lezio hori, indigestatu egingo zain bestela 

 Biharko ikasiko dut testua, amona, bihar berrehun eta hamahiru gominola ekartzen badizkidazu   tentatu zuen Inesek.

 Hogei ekarriko ditinat 

 Ehun 

 Berrogei 

 Berrogeita hamar 

 Konforme  erantzun zion amona Kontxik . Baina ez aitari ez amari ezta txintik ere, ados 



Guztiarekin ere, hitzaldi hartan ikasi zituèn teknika psikologikoak aplikatzen ahalegindu zen arren, Inesekin ez zitzaizkion gauzak hobeto joan amona Kontxiri; aitzitik, okerrago joan zitzaizkion, Inesek hamar urterekin erabaki baitzuen, itxura batean, bere etorkizuna  modeloa izan nahi zuela eta modeloa izan nahi zuela , eta ez hogeita hiru urterekin. Historia hark guztiak Lourdeserantz abiatu zen emakumearena oroitarazten zion amona Kontxiri, betoker joan eta itsu itzuli zenarena 

Eta Inesek hamaika, hamabi, hamaihiru eta hamalau urte egin zituen, eta berdin segitu zuen, bere erabaki hartan irmo, begia telebistatik kendu gabe, pantailan famosoen inguruko programaren bat egokitzen zitzaionean, edo modelo-desfile bat, edo azken modari buruzko erreportajeren bat  une hartantxe bezala.

 Hamalau urte dauzkan, Ines, eta zerbait serioagoa pentsatzen hasi beharra daukan, modaz eta modeloez aparte  esan zion amonak, Inesi begiak ikusi bezain pronto, telebistaren aho errektangularrak irentsita.

 Ixo, amona  Ez didazu entzuten uzten  Askotan esan dizut, gainera: Claudia Schiffer eta Naomi Campbell dauden lekuan, kendu niri Fidel eta Lenin 

Nola etorri zitzaion, orduan, amona Kontxiri, Manifestu Komunistaren paragrafo hura  bere pentsamenduaren ardatz bihurtu zuena eta buruz zekiena  errepikatzeko gogoa:  Gizaki libreak eta esklaboak  . Edo Maoren Liburu Gorritik ikasitako esaldiren bat errezitatuko zion  Baina ez, esloganak behin eta berriro errepikatzeak kontrako ondorioak ekartzen baitzituen, antza, eta ttanttaka jakinarazi behar baitzion Inesi jakinarazi beharrekoa, eta hala, buruan zituenak buruko zulotik bideratzen zituela, beste bide bati ekin zion:

 Hik txori asko dauzkan buru horretan, entzun al didan 

Halakoetan, etxeko lanak uzten zizkiòn txolarteetan, amona puntu egiten aritzen zen, sofan eserita, begiak, aldian behin, telebistan iltzaturik:  Goenkale  ematen zutenean, baina, puntu egiteari utzi, eta buru-belarri jarraitzen zuen programa, ez xehetasunik ez ñabardurarik ez galtzeko; eta Iritzi-Miritzi izeneko programan ere, non Boni Bon aurkezle ezagunaren esanetara zegoèn talde jakin batek gaurkotasun-albisteei buruzko iritziak ematen baitzituen, berdintsu egiten zuen.

Une hartan, ordea, modari buruzko erreportajea bukatu bezain laster, beste txori bat agertu zen egongelan: hantxe, EITBko txori txuri-gorri-urdina; hantxe bai, beirazko laukian txio-txioka, bere buruaren aldeko propaganda egiten 

 Arrazoi duzu, amona  erantzun zion Inesek . Eta hemendik urte batzuetara txori bat gehiago edukiko dut buruan  edo bakarra edukiko dut, gainerakoak ez baitzaizkit interesatzen  eta, hatza pantailara luzatzen zuela, erantsi zuen : Hori 

Amona Kontxik puntu egiteari utzi, eta bilobaren hatzaren norabidean begiratu zuen. Eta, begiak zeruraino zabaltzen zituela, esan zion:

    

 Ez al dakizu, bada, amona, telebistako txoritxorik gabe ez dagoela modeloen munduan sartzerik, telebistan azaltzen ez dena ez delako ezer   emakumetto bat bezala mintzatzen zen Ines.

 Zer esan nahi dun  Telebista dela nor egiten gaituen leihoa, eta leihoaren bestaldera pasatu gabe ez dagoela nor izaterik  Utikan 

 Amona, Simpsondarren garaian gaudela, ez Asterix eta Obelixenean  

 Aizan: inurri batek bezala lan egin dinat bizitza osoan, hire amarentzat lehenik, eta hiretzat gero  eta orain hori entzun behar, ez naizela ezer, telebista madarikatu horretan inoiz azaldu ez naizelako   esan zion, orratz luzea alde batera eta bestera mugitzen zuela, ezpata bat iduri . Baina hik sekula entzun al dun inurriaren eta txitxarraren alegia 

 Amona, askotan entzun izan dizut, bai, baina nahiago ditut marrazki biziak.

Baina amona haserre zegoen, eta nola edo hala adierazi behar zuen bere haserrea:

 Ba al dakin zer pentsatzen dudan batzuetan  Hobe genukeela telebista hartu, eta leihotik botako bagenu  Hobeto zeudenan, bai, gure aiton-amonak, etxeko suari begira 

 Bai, baina su hartatik nekez ikusiko zuten  Goenkale  

 Hori beste gauza bat dun, Ines,  Goenkale k ongi baino hobeto adierazten baitigu zer-nolakoa den gure errealitatea, eta komunistaren lehen eginbeharra errealitatearen berri jakitea baita, mundua noizbait hankaz gora jartzeko. Ez nahastu niri gauzak.



Telezale eta telemano hutsa zen Ines, biak batera. Baina, telebista ikustea zaletasun bazuen ere, telebistan noizbait azaltzea zuen amets.

Etxe hartan, ordea, bakoitza bere munduan bizi zen, edo bakoitza bizi zuen bere munduak, auskalo, eta handik etortzen ziren problema asko.

Ama, esate baterako, enpleguaniztasunak kezkatzen zuen, Ines jaio zèn garaian batez ere, lan bat egin beharrean birekin topatu zenean, bata kanpoan eta bestea etxean; aitak, berriz, futbola besterik ez zuen buruan, lanetik atera eta gero; eta amonak, finean, komunismoa zuen amets iturri.

Baina etxe hartan Ines zen txikiena eta ahulena, eta guztiok sentitzen ziren hari aginduak emateko moduan.

Eta bazkaltzen edo afaltzen hasten ziren, eta telebista pizten zuen Inesek. Eta orduan, aitak honela esaten zion, futbol-programaren bat ez zirela ematen ari ongi berretsi ondoren:

 Itzali telebista, Ines. Egunero horrela ibili behar  Ez al dakin, bada, konpartitzen den hitza arnasa bezalakoa dela familia batentzat 

 Baina zertaz hitz egin behar dut zurekin, aita  erantzuten zion Inesek , futbola interesatzen ez bazait, ezta telebistaz ematen dutenean ere, esatea ere bada  Eta zertaz amonarekin, horma bat bezalakoa bada, nahiz eta Berlingo horma aspaldi erori zen, zuri behin batean entzun nizun bezala, aita 

 Bai, Berlingo horma bota eta handiagoa eraiki din mundu aberatsak Gibrartalgo itsasartean   erantzun zion amona Kontxik.

 Zaude isilik, amona, Pantera Arrosa ematen ari dira-eta   Inesek.

 Bai, Pantera Arrosa ematen diten, eta hik guztia irentsi   Baina Pantera Arrosak ez din errealitatearekin zer iksuirik. Ez al dakin, bada, pantera guztiak beltzak direla  Eta paterak eta pateren hixtoriak ere, halatsu  



Langilea zen arren, eta oso gainera, bere eskubideak defendatzen zituen emakumea zen amona Kontxi, giltzapean bi urte egin zituena, Francoren garai ilun hartan, zergatik eta, greba bat bultzatu zuelako, automobilen motorreko piezak ekoizten zituèn fabrika automatizatu batean. Greba gogorra izan zen hura, bestalde: protestak, itxialdiak  baita piketeak ere, langileek susmoa baitzuten hainbat lantegitan ez zela greba hura behar bezala bultzatuko.

 Okerrago joan zitzaion gure aitari  kontsolatzen zen Tomasen eta Teresaren aurrean, baita Inesen aurrean ere, tartean bazegoen , erreketeek fusilatu baitzuten, Irundik Altzara sartu zirenean, 36ko gerra madarikatu hartan. Zergatik  Komunista leninista zelako  Errukirik gabe akabatu zuten, bai, ama gaixoa bakarrik utzita, bere bi seme-alabekin  eta, Inesi zuzentzen zitzaiola, honela errematatu zuen : nire neba Manuel zunan bata, hire amaren osaba, bi urteko mutikoa, eta ni bestea, orduantxe jaio berria.

Aita fusilatuaz eta greba hartaz, egia esan, noiznahi mintzatzen zitzaien amona Kontxi Tomasi eta Teresari, baita Inesi ere, tartean bazegoen.

 Badakizue zer den greba bat  esaten zien , baina greba bat antolatzea beste gauza bat da: grebak, izan ere, edo funtsezko zerbait irabazteko antolatzen dira, edo ez dira antolatzen, eta hara, konparazio bat jarriko dizuet: nik kate automatizatu batean lan egin nuen, eta han ez zegoen huts egiterik, aski baitzen katearen maila batek huts egitea, produkzioa hankaz gora jartzeko; bada, grebetan, berdin, langileok kate bat osatzen baitugu, eta eskirol alu bat nahikoa baita katea hausteko eta edozein greba pikutara botatzeko. Horregatik behar dira piketeak. Eta ni pikete haietako batean nindoan, jakina, poliziak atxilotu ninduenean 

 Piketeen kontu horiekin ez nago ados, amona  erantzuten zion Tomasek, material elektronikoa fabrikatzen zuèn enpresa batean enkargatu gisa lan egiten zuenak . Langileak eskubidea baitu lan egiteko edo ez egiteko, baita grebetan ere  askatasuna berezko eskubide bat baita.

 Langile bakar baten eskubide ustezkoa, ordea, traizioa da, gainerakoen eskubide murriztea badakar.

 Baina Erdi Aroan bizi zara ala, Kontxi   Gaur jende asko eta asko primeran bizi da, eta klasearteko borroka iraganeko kontua da 

 Bai. Gaur jende asko primeran bizi duk, baina hori hala bada, mende eta mendeetan borrokatu izan diren langileen odol eta izerdiari esker izan duk, langileen eskubideak ez baitira zerutik erori, azukre-euri gozo bat bezala, zer uste duk, bada  Eta aizak: jende asko primeran bizi duk, bai, baina, beste jende asko gaizki  eta niri ez esan klasearteko borrokak gaurkotasunik ez duenik, gazteei eta ez hain gazteei zabor-kontratuak egiten dizkietenean, nonahi eta noiznahi. Nork  Enpresari alu askok  Edo gogoratu:  Gizaki libreak eta esklaboak  

Baina errezitatzen hasi orduko isildu zen amona Kontxi, Tomasen erreakzioari erreparatuta  honek aharrausi luzea egin baitzion, amona Kontxik artikulu hura errezitatzen hasten zen bakoitzean nahi gabe ateratzen zitzaiona, erremediorik gabe. Baina azken hitza berea behar zuen, amona Kontxirena, eta ongi bai ongi jakinarazi zion su hiari bere ohiko erretolikaren ondorioa, haren aharrausia bukatuta gero:

 Gizartearen historia klasearteko borrokaren historia duk, Tomas, eta beste historia guztiak, ipuin hutsak 

Tomasek ahoa zabaltzeko keinua egin zuen berriro, baina egin orduko desegin zuen, alabak bere bi eskuez mahaia kolpatzen zuela ohartu bezain laster.

 Arrazoi duzu, amona  esan zuen Inesek , borroka latza izan baita gaur gure klasean, Iker eta Aitorren artean. Eta Aitorrek Ikerri handia eman dio, baina handiagoa eman dio Ikerrek ordainean, Aitor sudurretik odoletan utziz. Baina merezia zuen Aitorrek, harroputz putzontzi bat delako.

 Ikusten duzue Inesek zer dioen  Ez bainintzateke harrituko Aitor kapitalista baten semea izatea, eta Iker langile batena. Eta Ikerrek bere burua babestu behar izan du, jakina   hutsaren gainean egin zuen jauzi amonaren irudimenak.

 Haurren jolasak ere marxismoaren ikuspegitik aztertu behar dituzu, Kontxi  Zurea gaixotasun larria da  esan zion Tomasek.

 Hik nahi duana esan, baina Aitorren aita kapitalista bada, kapitalista izango duk Aitor ere, edo aukera handiago izango dik behintzat; eta Ikerren aita langilea bada, langileen aldeko izango duk Iker ere, desklasatzen ez bada, Leninek ez dezala nahi.

Kontuak kontu, baina, Aitor iturgin baten semea zen, eta Iker ginekologo ezagun batena. Eta, nola Teresak bai baitzekien hura, amona Kontxiri jakinarazi zion  baita ondorio ezin garbiagoa atera ere, segidan:

 Aitor eta Ikerren arteko borrokak, beraz, ez du klaseartekoarekin zer ikusirik, ama, ginekologoa iturgina baino maila bat gorago baitago eskala sozialean, nik dakidanez 

 Bai, baina iturginek eta igeltseroek mediku askok adina irabazten diten gaur egun   konponbiderik ez zuen itoginari hala-holako konponketa egin nahi izan zion amonak.

 Horixe esaten ari natzaizu, bada, Kontxi  Izan ere, iturginak medikuak adina irabazten badu, non geratzen zaigu klasearteko borroka   behin abiada hartuz gero, bere burua zuritzera jo zuen Tomasek : Ni ere, esate baterako, zer naiz  Ez naiz langile, eta ez naiz patroi, bien arteko zerbait baizik: enkargatua.

 Et-et-et  Hi ez haiz langile, baina baduk langiletik zerbait, eta ez haiz patroi, baina baduk patroitik ere zerbait, eta bi buru dituen gizonak baten aukera egin beharra dik, bata eta bestea aurrez aurre daudenean batez ere. Hik jakingo duk noren alde egiten duan, eskirolen eskubideak defenditzen badituk 

 Ez zara kexatuko, bada, Teresak eta biok egin genizun kontratuaz 

 Bai, baina aitortuko didak ni ere neure lekuan egon nintzela; bestela, auskalo 

Tomas erantzutera zihoakion, baina une hartan, bere protestari indarra emateko-edo, aulkitik altxatu, eta honela esan zuen Inesek:

 Aita  Amona  Bai aspergarriak zaretela, beti erroilu horrekin bueltaka  Zergatik ez dugu Felipe printzearen ezkontzaz hitz egiten 

 Bai, arrazoi du Inesek  babestu zuen amak.

 Zergatik ez dugun printzearen ezkontzaz hitz egiten   esan zuen amona Kontxik . Hasteko, errepublikarra naizelako  Eta komunista, gainera, komunista leninista, zer iruditzen zain  Eta hemen, printze borbondarraz eta Elena infantaz baino gehiago, Pasionariaz hitz egin beharko geniken  Baina hik ez dakin nor izan zen Pasionaria, noski 

 Nor izan zen   galdetu zuen Inesek.

 Txorakeria gutxiko emakume bat, Dolores Ibarruri izenekoa, meatzaria, langileen alde sutsu eta gartsu borrokatu zena, baita 1936ko gerran ere. Ba al dakin zer esaten zuen, e  Hobe dela zutik hiltzea belauniko bizitzea baino  Baina hor poltsan gordeta dinat haren argazki bat. Ikusi nahi al dun 

Eta, erantzunaren zain egon gabe, poltsaren bila abiatu, argazkia barrutik atera, eta Inesi erakutsi zion:

 Bai emakume itsusia  Eta horrela jantzita joaten zen   esan zion Inesek.

 Itxura eta itxurakeria besterik ez zagon mundu honetan  Noiz ikasiko dun pertsona ez duela kanpoak egiten, barruak baizik 

 Eta zer zimurrak zituen  

 Nik ere baditinat, eta zer   Baina harro nagon, zimurretan baitaude bizitza osoko aztarnak: gure izerdiarenak eta gure lanenak, gure maitasunenak eta gure borrokenak, baita gure sufrimendu eta oinazeenak ere 

 Baina zertarako nahi ditugu zimurrak, kirurgia plastikoaz ken baditzakegu  

 Gustatuko litzaidake, bai, norbait plantxarekin etorriko balitzait, zimurrak-eta lisatzeko asmotan  plantxa hartu eta buruan emango bainioke 

 Barkatu, amona, baina nik Claudia Schiffer izan nahi dut 



Garbi esan zion amona Kontxik Teresari:

 Nik eskarmentu handia hartu ninan hire aitarekin, eta heu ere kontuz ibili 

 Nirea beste gauza bat da, eta beste gauza bat izango da 

 Bai, zozoa eta belea bi hegazti ditun, baina biek ere beltz-beltza diten ipurdia 

 Lehengoan, gainera, amets egin nuen Tomas eta biok oso zoriontsuak izango ginela   bereari eutsi zion Teresak.

 Eta hik ametsetan sinesten dun   Inozoa halakoa  

Ez ziren, ez, amona Kontxik aitona Anbrosio marinel ohiarekin izan zituen harremanak gozoak izan 

Hasieran, bai, gauzak ongi joan zitzaizkien: alde batetik, egoera hura guztiz berria zitzaielako, ur-begian dagoen ura bezalakoa, freskoa eta gardena, epeltzeko eta zikintzeko denborarik gabekoa; bestetik, amona bihotz-bihotzez zegoen Anbrosioz maitemindua: ez hau komunista zelako, amonak amesten zuen bezala, aita fusilatua gogoan, baina sozialista zen gutxienez; eta gizonak gorputz hura zuen, bestalde, indartsua bezain gihartsua, amona lehen begiratutik liluratuta utzi zuena, sinetsia baitzegoen egunik gogorrenetan beharreko babesa eta aterpea emango ziola. Amona Kontxik ez zuen hartan duda izpirik egiten: Anbrosiok berak agindu ez zion, bada, urtebete lehenago, marinel izateari utzi eta portuan ekingo ziola lanari, zamaketari gisa, ezkondu bezain laster, amona Kontxik era hartan egunero-egunero izan zezan etxean  Baita hitza bete ere  

Gero, ordea, Teresa jaio, eta gogor heldu behar izan zion amona Kontxik lanari bospasei urtez, haurra zaintzen eta etxeko lanak egiten  sukaldekoak, gehi gelen eta bazter guztien garbiketa, gehi bogada, gehi plantxa, gehi erosketak, gehi jertseak, jertseak ere egiten baitzituen etxean enkarguz, familiaren diru-sarreren lagungarri, gehi beste mila kontu txiki , egunaren hogeita lau orduak ere motz geratzen zitzaizkiola.

Egoera hartan, ez zuen, ez, pentsatzeko astirik  baina neka-neka arraio bukatu zuèn egun haietako batean, hasperen egin eta, hasperenarekin batera, pentsamendu bat sartu zitzaion buruan:  Zer demontre nabil ni hemen  Izan ere, Anbrosiok portuan zortzi-bederatzi lanordu egiten ditin, eta nik etxean  kontua ere galduko niken, kontatzen hasiko banintz  Zergatik ez dit etxeko lanetan pixka bat laguntzen  Horrela, deskantsatuago oheratuko ninduken, eta jolaserako gogoa ere izango niken . Aldiz, nola, egunaren buruan, neka arraio eginda iristen baitzen ohera, jolaserako batere gogorik gabe, plazer ustezkoa desplazer gertatzen zitzaion Kontxiri, senarraren gorputz oldarraldiak gero eta desgogarago hartzen zituela. Non zegoen, bada, gorputz hura  babes eta aterpe gisa amestua , baldin eta gero eta arrotzago egiten ari bazitzaion, gero eta urrunago  

Bai, fabrika automatizatuan lan egin zuen garaian  gobernuarena ez beste sindikatuak legez debekatuta zeuden Francoren garai hartan, beraz , behin baino gehiagotan entzun izan zion lagun-lagun zuèn lider sindikal ezkutuko bati  emakumea hura ere , etxeetan eta familia giroan gertatu izan ohi zirela esplotaziorik handienak, emakumeen kontrakoak gehienak, jakina.

Dudaren bat bazuen, hantxe zuen froga, haragi bizian senti zezakeena  Baina Anbrosio ez zen enteratzen, bere burua sozialistatzat zuen arren, eta berandu baino lehen jakinarazi beharko zion, berak  amona Kontxik  nekeak agortua eta ezindua bukatu nahi ez bazuen behintzat. Sozialista baitzen, bai, senarra, baina baita beste zerbait ere askoz lehenago, itxura batean: ar eta gizon, gizon eta ar 

Hartarako aukera ezin hobea izan zuen berehalako batean, bere urtemugaren aitzakian.

 Aizu, Kontxi, datorren astean zure urtebetetzea da, eta zer iruditzen zaizu telebista bat erregalatzen badizut  Horrela, beheko tabernara joan beharrean, etxean izango nauzu futbol-partidetan ere   esan zion, irri zabala ezpainetan.

Senarraren berekoikeria  Emazteari telebista erregalatu nahi baitzion, bai, baina berak  Anbrosiok  futbol partidak ikusteko  Eta okerrena zen, senarra munduko borondaterik onenarekin esaten ari zitzaiola hura guztia, berari  amona Kontxiri  sekulako mesedea egiten ariko balitzaio bezala 

Ezetz, Anbrosio ez zela enteratzen, baina horregatik enterarazi behar zuen, bai horixe 

 Eskertzen dizut, Anbrosio, baina arropak-eta eskuz garbitzen ditut oraindik, eta nahiago nuke garbigailu bat, axola ez bazaizu   erantzun zion amona Kontxik, onez hasieran.

 Zer esan nahi duzu horrekin, beheko tabernan nahiago nauzula etxean baino    ezpainetako irria bekozko bihurtu zen senarraren betartean.

 Nik ez dizut hori esan. Bakarrik esan dizut garbigailua nahiago dudala, oparia niretzat bada; baina zuretzat bada, eros ezazu telebista   eta, bere ezkon-bizitzan hatzaz lehen aldiz mehatxatzen zuela, erantsi zuen : Hori bai, telebista ekartzen baduzu, telebistarekin egin beharko duzu zera  

 Zera, zer   Zuek emakumeak beti txantajeatzen kontu horrekin  

Azkenean garbigailua ekarri zion. Baina Anbrosiok telebista bat nahi zuen, kosta ahala kosta, eta astebete gabe erosi zuen hura ere, Aurrezki Kutxari eskatutako mailegu baten bidez.

Handik aurrera, bi urteko bakea izan zuten. Baina, pozik zegoen arren, amona Kontxi ez zegoen pozik, kontuak egiterakoan senarrari hogei traineruko abantaila ateratzen baitzion artean ere, lanorduen zenbaketan. Bai, pixkanaka etxeko lanetan inplikatu behar zuen senarra, egun batean mahaia prestatzen, hurrengoan sukaldeko eta geletako zorua eskobatzen, eta hurrengoan platerak-eta garbitzen, zergatik ez  Ez al zen, bada, bere jarrera hura justiziazkoa  Gurasoek gerra galdu zuten, bai, baina berak egingo zuen etxe barruan iraultza 

Anbrosiori egitasmo hura aurkeztu zionean, ordea, horma baten kontra bezala aurkitu zen Kontxi:

 Et-et-et   esan zion senarrak . Burutik zaude ala  Hori bakarrik falta zitzaidan, etxean mantala-eta janzten hastea, lagunek marikoitzat har nazaten  

 Zuen soziedade horietan ederki janzten dituzue, bada, gizonezkoek mantala 

 Soziedadeak ez du etxearekin zerikusirik 

 Bai, borondaterik ez dagoenean, batez ere 

 Astuna jartzen zara egun batzuetan, emakume 

Eta Kontxik apo hura tragatu zuen. Eta beste hamaika apo tragatu behar izan zituen, aurrerantzean ere, hurrengo urteetan, klase askotakoak: sentiberatasun-ezaren apo lingirdatsuak, mespretxuen apo dijerigaitzak eta erantzun txarren apo pozoidunak.

Apo haiek gogoz kontra irensten zituen Kontxik, jakina, baina, aldian behin, ezin disimulaturik, igarri egiten zitzaion irensten ari zela, nabarmen igartzen ere, eta orduan, senarrak mihitik tiratzen zion, gaur ere kexu al zaude, emakume , eta, galdera haren harian, diskusio bat edo beste izaten zuten, beti Anbrosioren mehatxu berarekin amaitzen zirenak:

 Horrela bizitzeko, hobe nuke berriro itsasoratzea eta Ameriketara joatea, portuan atrakatzen duten ontzi horietako batean  eta, burua goitik behera behin eta berriro mugitzen zuela, honela bukatzen zuen : Eta azkenean, joan egingo naiz egunen batean 

Eta amona Kontxiri beti etortzen zitzaion erantzun bera mihira:  Niregatik, joan hadi oraintxe bertan  , baina etxean, zoritxarrez, Anbrosioren soldata beharrezkoa zen, alaba tartean zegoela bai bederen, eta mihi-puntari kosk eginda gero, atzera egiten zuen.

Zenbatetan damutu zen amona Kontxi lana utzi izanaz  Izan ere, kartzelatik aterata gero, bere anaiaren lagun batek zuzentzen zuèn kooperatiba batean hasi zen lanean, baina, handik gutxira, Anbrosiorekin maitemindu behar, eta orduan komediak   Anbrosiok garbi esan baitzion berak etxekoandre batekin ezkondu nahi zuela, eta etxekoandreen egitekoa etxean lan egitea zela: ez zuela hartan amorerik emango, eta nola bera   amona Kontxi  Anbrosioren bular eta bizkarralde gihartsu haiekin liluratuta baitzegoen, kaka zaharra  

Eta egun batean Anbrosiok esan zion:

 Ni sozialista naiz, badakizu, eta komunista ere izan naiteke, hala behar izanez gero. Baina etxekoandreak, hitzak ongi dioen bezala, etxeko andrea behar du, eta kito 

Ezetz, aitona Anbrosiok ez zuela erabaki hartan atzera egingo 

 Ongi da  esan zion amona Kontxik, azkenean.

Zenbatetan damutu zen amona Kontxi bi hitz haiek noizbait ahoskatu izanaz 



Auzoan bazegoen  Emakumeen Elkarte  bat, eta hara joaten zen amona Kontxi, ahal zuenean, beste emakume batzuen esperientzietatik ikasteko, eta elkarri animoak emateko. Elkarte hartan denetik aurkitu zuen, emakume-mota guztiak, haietako bat oso laguna ere bai  Begoña , bere burua kristautzat zuena, baina, amona Kontxik bezala, kopla gutxi zituena.

Amona Kontxik ez zuen, komunista leninista zen neurrian, Jainkoagan sinesten.

 Eta hilda gero, Harekin topatuko bahintz    zirikatzen zuen Begoñak.

 Ikusi huen atzoko telediarioan Txinan izan zen lurrikara  Bada, lurrikaretan lurperatuta geratzen diren gizon-emakume eta haur ikaratuei buruz galdetuko nioken  Eta, arrazoi biribilen batekin erantzungo ez balit, aurrez aurre aurkituko ninduken orduan ere.

 Nik ere ez ditinat erantzun guztiak. Eta biraoa dinat otoitz, batzuetan 

Baina Emakumeen Elkarte hura, oro har, elizari lotuegia zegoen, ezinbestean, eta elizaren doktrina zuen ardatz. Eta elkartearen arduradunak, ondorioz, pairamen eta eraman onaren aldarria zabaltzen ahalegintzen ziren bertaratutako emakumeen artean, baita etxeko istiluei aurre egiterakoan ere, noizbehinka antolatzen zituztèn bileren eta hitzaldien bidez.

 Ongi dago pairamena, eta ongi dago eraman ona  esan zuen Kontxik, behin batean , baina geure eskubideak defendatu nahi baditugu, emakumeok matxinatu egin beharko dugu noizbait  

 Pazientzia, Kontxi, pazientzia   esan zuen bileran buru egiten zuenak.

Harik eta beste bilera batean pazientzia galdu zuen arte:

 Pausoak ematen ez baditugu, berdin segituko dugu, madarikatzen eta madarikatzen beti  eta zer iruditzen zaizue gure senarrei gerra deklaratzen badiegu 

 Aitaren eta Semearen   Aiztoak eta labanak atera behar ote ditugu, bada, gure senarren kontra  Halako astakeriarik    esan zuen buru egiten zuenak.

 Barkatu, ez nuen gerra esan nahi, greba baizik: etxeko lanak egiteari utzi, edo halako zerbait; keinu bat gutxienez    zuzendu zuen Kontxik.

 Aitaren eta Semearen    egin zuen bileran parte hartzen ari zen beste emakume batek, eskua bekokitik bularrera eramanda.

 Bai. Aitaren eta Semearen eta Leninen izenean, amen   esan zuen amona Kontxik, haserre . Ba al dakizue zer pentsatu dudan  Gureak ez duela konponbiderik, familia bakoitzean Pasionaria bat sortu arte  Bai, etxe guztietan beharko genuke Pasionaria bat, gizonari aurre egiteko, behar denean 

Eta bileratik sutan irten, eta sutan iritsi zen etxera, non senarra eta alaba aurkitu baitzituen: Teresa, bere gelan, marrazki batzuk egiten, eta Anbrosio, egongelan, telebista ikusten, besaulki batean eserita eta hankak zurezko mahai txiki baten gainean jarrita.

 Anbrosio   esan zion, etxean sartu ahala . Ezin dut gehiago, eta serio hitz egin behar dugu 

 Itxaron, futbola ematen ari dira-eta, Real Madrid-Inter.

Hura entzun ahala, hitz gehiagorik ez egitea erabaki zuen Kontxik, ekintzen garaia heldua baitzen, ausaz 

Eta, sukalderantz abiatzen zela, afaria prestatzen hasi zen: baratxuri-zopa bat eta patata-tortilla. Handik hamar-hamabost minutura, berriz, senarra hurbildu zitzaion, Kontxi azkeneko patata pusketa ebakitzen ari zenean:

 Zertaz hitz egin nahi zenidan, Kontxi 

Baina Kontxik hitz erdirik ez.

 Zer  Orain ere mutur beltza jarri behar didazu  Bai, Ameriketara joan beharko dut azkenean 

Eta hala afaldu zuten, isilik eta hotz. Eta bukatu zutenean, Kontxik Teresa eskutik hartu, hura lotaratu, eta ohera joan zen bera ere, zuzenean, sukaldean erabilitako tresnak garbitu gabe, senarra telebista ikusten geratzen zen bitartean.

Erabaki hura hartu baitzuen amona Kontxik: ez platerik garbitu, ez zartaginik garbitu, ez koilararik garbitu  garbiketarik ez 

Telebista itzali eta gelaratu zenean, beraz, emaztea ikusi zuen Anbrosiok ohean etzanda, ohi ez bezala, etxe hartan beti baitzen Kontxi lehena jaikitzen eta azkena oheratzen. Begiak itxita zituen, eta lotan zirudien. Baina berak  etxeko jaunak  jakin behar zuen zer gertatu zitzaion emazteari, honek hain ezohiko erabakia hartzeko: ondorioz, eranzten hasi aurretik ohearen ertzean esertzen zela, ezpainak Kontxiren belarrira hurbildurik, halaxe esan zion ahopeka:

 Gaixo al zaude, Kontxi 

Erantzunik ez.

Baina berak  etxeko jaunak  jakin behar zuen hura, bere eskubidea baitzen, baita bere obligazioa ere une hartan eta, ahotsa goratzen zuela, errepikatu zion:

 Gaixo al zaude, Kontxi 

Baina Kontxik, orduan, ezin izan zion erraiak erretzen zizkiòn suari eta amorruari eutsi eta, eskuak izarapetik ateratzen zituela eta ukabil bihurtzen, honela esan zion, oihu egin gabe baina ahots sendoz:

 Bai, gaixo nago, baina gaixotasun hau ez dit medikuak sendatuko, baizik eta zuk etxeko ardurak hartuz  Jakizu: greban nago  Ez ditut sukaldeko ontziak garbituko 

 Greban zaudela   Ez dituzula ontziak garbituko    galdetu zion Anbrosiok, harri eta zur.

 Bai   eta, senarra harriturik utzi zuela aprobetxatuz, guztiz adoreturik, erantsi zuen : Eta ez kexatu, greba partziala da eta  Baina, hori bai, greba osoan sartuko naiz, kasurik egiten ez badidazu 

Harriturik ez ezik, arnasarik gabe ere geratu zen Anbrosio. Segundo bat geroago, ordea, harridurak haserreari egin zion leku: ez al zen bada, bera   Anbrosio  Pasaiako portuan lan egiten zuen zamaketari gihartsu bezain indartsua, inoiz marinela ere izana, etxeko jauna  Nork zeramatzan, bada, etxe hartan galtzak  Eta orduan, atzapar batekin emazteari lepotik heltzen ziola, bestearekin sekulako zaplaztekoa eman zion.

 Zer esan duzu  Ez dituzula ontziak garbituko  Bada, oraintxe bertan garbituko dituzu   eta, iletik tiratzen zuela, emaztea jaikiarazi eta halaxe eraman zuen sukalderaino, esanez : Oraintxe ikusiko duzu etxe honetan nork agintzen duen  

Amona Kontxik oihu eta oihu egin nahi izan zuen, garrasi eta garrasi, baina ez zuen egin, alaba esnatuko zen beldur eta auzokoek entzungo zioten beldur. Minduta eta umiliatuta sentitzen baitzen, baina baita lotsa-lotsa eginda ere, ingurukoek jakin zezaketenaz.

Gau osoan ez zuen lorik egin.



Ez, gau osoan ez zuen lorik egin, eta galderak bata bestearen ondotik etorri zitzaizkion. Zer egingo zuen  Amore eman beharko ote zuen eta burua betiko makurtu, alaba tartean zegoelako  Giro hartan hazi eta hezitako alaba, ordea, sekula izan al zitekeen pertsona duin bat  Baina beldur zen, bestalde, eta beldurrari men egiteko beldur  orduan bai, zernahi pasa baitzitekeen, baita bere ideiei eta bere konbentzimenduei traizio egitea ere. Ideiei uko egiten bazien, ordea, bere bizitzaren oinarriak jarriko zituen hankaz gora, eta hori ere ez zuen nahi 

Halako batean, umetako gertaera bat oroitu zuen. Kontxik bazuen osaba bat, baserri batean bizi zena, eta sugeetara zaletu zena. Bazituen bi suge, berak egindako eta hartarako egokitutako zurezko kaxa batzuetan gordetzen zituenak, bakoitza kaxa batean. Suge haietako bat, gainera, handia zen, eta pare bat metro izango zituen. Baina Kontxik ez zien beldurrik. Edo bai, beldurra zien, baina ez korrika ateratzeko moduko beldurra. Eta areago, osabaren laguntzarekin, bi metroko ofidioari ere bere laztantxoak egitera iritsi baitzen, bere anaiak  Manuelek  bezalaxe. Eta bi metroko sugearekin izutu ez zena senarrarekin izutuko zen, bada  Eta, pauso bat aurrera eginez, imajinatu zuen zer izango zen osabari suge hura eskatu, eta senarrari ohean sartuko balio edo golkora bota  Zer fantasia zen hura, ordea, osaba hura aspaldi hilik bazegoen 

Baina, oro har, burua nahastuta sentitzen zuen amona Kontxik, eta nahaste-borrasteak bultzatu zuen erabakirik zentzuzkoena hartzera: biharamunean bertan hitz egingo zuen bere lagun-min Begoñarekin 

Eta, hala, hurrengo goizean, Anbrosio lanera eta Ines eskolara joan ondoren, Begoñaren etxera hurbildu zen Kontxi.

 Zer habil horren goiz   galdetu zion Begoñak, atea ireki bezain laster.

 Buruhauste larri bat dinat  erantzun zion Kontxik . Bakarrik hago etxean 

 Bai. Pasa, pasa 

Eta Kontxik bezperan gertatua kontatu zion, eta Begoña ezin sinetsirik geratu zen:

 Ez ninan uste Anbrosio hain kabroia zenik 

 Bai, nik ere mila bider madarikatu dinat haren izena, baina orain soluzioak behar ditinat, madarikatzen ibili baino gehiago 

 Badakin zer    esan zion Begoñak, haren begiek distira berezia hartzen zutela . Jesukristo hire lekuan balego, zartailua eskuan hartu eta etxetik botako liken Anbrosio, merkatariak tenplutik behin batean bota zituen bezala   jarraian, baina, begi-distira itzali, eta honela hitz egin zion Kontxiri : Zartailuarekin, ordea, ezer gutxi egin dezaken Anbrosioren kontra 

Baina orduan, Kontxiren begiak argitu ziren, itxuragabeki argitu ere, bi eguzki txiki osatu arteraino. Eta, Begoñari besoetatik heltzen ziola, eguzki haietatik mintzatu zitzaion:

 Zartailuarekin ez, baina eskopetarekin bai 

 Eskopetarekin    harritu eta larritu zen Begoña.

 Nire anaia ehiztaria dun, badakin, eta laguntza eskatuko banio, agian 

Amona Kontxik bazuen, bai, neba bat  neba eta anaia bakarra , Manuel izenekoa, biziki estimatzen zuena eta are estimatzenago zuena kartzelan egon zenetik, hura noiznahi joaten baitzitzaion bisitan. Donostian bizi zen eta bulego batean egiten zuen lan Manuelek, kontulari gisa  era guztietako kontuen eta fakturen artean erbiak eta oilagorrak amets. Ehiztari amorratua baitzen. Baita gorri samarra ere, bere arrebaren antzera, Bakuninengandik Marxengandik baino hurbilago sentitzen zen arren. Eta bai, harengana joango zen, eskopeta eskatuko zion, eta 

 Ez   esan zion nebak hasieran.

Baina Kontxik adierazi zionean, negar-zotinka, bezperakoa, nola senarrak astindu zuen eta iletik tirata eraman, nebak esan zion:

 Bai   eta, hatza luzatu eta gora eta behera mugitzen zuela, erantsi zuen : Baina gauzak nire modura egingo ditinagu, ados 

Handik astebetera izan zen, egun eguzkitsu batean  astebete beltza pasatuta gero, hori bai, buru-buruan sartu baitzitzaion Anbrosiori, emaztea lehen aldiz jo zuenetik, hura arrastoan sartu behar zuela, kosta ahala kosta, behin betiko, nola baserritarrak behi desbideratua, egun batean bai eta hurrengoan ere bai kolpatzen zuela, aitzakia bategatik ez bazen bestegatik, bere egiteko hari atsegin berezia hartu balio bezala.

Eguerdia zen eta, eguerdi guztietan bezala, Anbrosiok portutik etxerako bidea egin zuen, bazkaltzeko asmotan. Alaba ere  Teresa  bateratsu iristen zen eskolatik, baina Begoñak jaso zuen nexka egun hartan, eginbehar hartarako bere burua eskainita.

Eta hala, bada, heldu zen Anbrosio etxera, ireki zuen giltzaz kanpoko atea, zabaldu zuen, sartu zen etxean, bultzatu zuen sukaldeko atea  eta, ikusi zuenean mahaia ez zegoela prest eta, are okerrago, Kontxi aulki batean eserita zegoela, altxatzeko batere intentziorik gabe, esan zuen:

 Zer  Gaur ere berandu   Eta zer egiten duzu hor geldi, elbarri batek bezala  

 Barkatu, baina ez dut zertan putakume bati bazkaria prestatu  erantzun zion Kontxik, urduritasunak kraskatutako ahotsez.

 Zer esan duzu  Puta halakoa  Baina berehala sartuko zaitut arrastoan, baserritarrak behi galdua bezala  

Eta, harengana hurbiltzen zela, zaplazteko beldurgarri batzuk eman zizkion, bat-bi-hiru-lau-eta-bost, Kontxi lurrera bota zuen arte. Eta, emaztea lurrean zetzala, ostiko bat eman zion, eta bigarrena ere ematera zihoakion, sukaldearen beste atetik Manuel atera zenean, eskopeta eskuan zuela.

 Geldi   esan zuen . Arreba berriro ukitzen baduk, tiro egingo diat 

Eta Anbrosio igeltsuzko estatua bat bezala geratu zen, eta amona Kontxiren anaiak aurrera egin zuen, kanoiaz Anbrosio apuntatzen zuela, harik eta eskopeta kokospean jarri zion arte.

 Azeri asko akabatu ditiat, baina bi hankakoa falta zaidak, entzun al duk, Anbrosio  Eta hi pieza bikaina haiz  Baina gizon ona nauk, eta barkatu egingo diat. Hori bai, etxe hau Kontxirena duk, eta ez sartu gehiago etxe honetan, bestela   eta, kanoia kokospetik triparaino jaitsi eta han bi bultzadatxo eragiten zizkiola, erantsi zuen : Alde hemendik, alde lehenbailehen, damutzen banaiz lehertu egingo haut-eta 

Eta jiratu, eta etxetik alde egin zuen Anbrosiok.

 Gaur arte  esaten zuen amona Kontxik, pasadizo hura kontatzen zuenean, bere penen erdian irri moduko bat loratzen zitzaiola.

Baina gero, hitzari berriro lotu, eta honela jarraitzen zuen:

 Hala ere, gaizki pasatu nuen denbora batean, ez bainekien artean Anbrosio Ameriketara-edo alde egina zen, edo etxean agertuko ote zitzaidan noiznahi. Baina okerrena handik hilabetera izan zen, guardia zibil bikote bat etxera etorri zitzaidanean. Eta Francoren diktaduran geunden 

Hasieran, Anbrosioren salaketa bat ote zen pentsatu zuen Kontxik, hura nonbait ezkutatua egon baitzitekeen, baina ez, zeren eta, guardia zibiletako batek berehala adierazi baitzion kuartelera deklaratzera eraman behar zutela, Emakumeen Elkarteko bileran Leninen eta Pasionariaren aldeko propaganda subertsiboa  baita agerikoa ere  egin zuelako, itxura batean. Eta eraman zuten kuartelera, hartu zion deklarazioa sarjentu batek gela batean, pasarazi zuten beste gela batera, non kapitain bat baitzuen zain, eta honek, sarjentuak emandako deklarazioa irakurri ondoren, honela esan zion, azentu andaluz nabarmenaz:

 Lehen ere kartzelan izan zara, emakume, komunista izateagatik, eta orain honekin zatoz   Hori, zure aitarena ez aipatzeagatik, jakina  Beste bi urtean giltzapean egon nahi duzu ala  

 Momentu txarra litzateke. Alaba bat dut, eta senarrak orain dela gutxi utzi nau.

 Aurrekari horiekin ez naiz harritzen.

 Zuk nahi duzuna, jauna, baina alabak nire beharra du, eta 

 Ongi da, ongi. Herrian bada nire gainetik dagoen norbait, eta horrek salbatzen zaitu, bestela  Badakizu zer esan didan   Estutu, baina ez urkatu  oraingoz  . Beraz, argi ibili hurrengoan, ziega ilun batean soka bat baitago, zure lepoaren zain 

Pasadizo hura kontatzen zuenean, beti iruzkin bera egiten zuen amona Kontxik:

 Mundu honetan beti dago txibato ostiaren bat, guztia izorratzen ibili behar duena  



Amona Kontxik bizitza osoan eskertu zion Begoñari, honek auzi larri hartan erakutsi ziòn jarrera, laguntzeko beti prest.

 Zer besterik egin nezakeen nik  eta zer besterik hik, senarra mehatxatu baizik   erantzuten zion Begoñak.

 Bai, baina ni komunista naun, eta deabruaren jarraitzaile azken batean, eta 

 Komunista haiz, bai, baina ez lehena. Ez al dun inoiz entzun, bada, Jesukristo ere komunista izan zela, Marxek komunismoa asmatu baino lehen, hemeretzi mende lehenago  Eta ez al dun entzun gaur egun ez litzatekeela komunismorik izango, baldin eta kristauak behar bezalakoak izan bagina, zeren eta guztiok komunistak baikinateke 

 Baliteken, baliteken 



Teresak ongi gogoratzen zuen aitak amari emandako zaplazteko haietako bat, aste beltz hartako egun batean bertatik bertara ikusi zuena eta buru-buruan grabatua geratu zitzaiona, eta ongi gogoratzen zuen, halaber, nola bera negar-zotinka hasi zen  eszena beldurgarri hartaz aparte, orduantxe ulertu baitzuen amari bizpahiru egun lehenago aurpegian sortutako ubelunearen arrazoia, ama disimulatzen ahalegindu zena:  Hire logelako armairu ertzari sekulakoa eman zionat ustekabean, eta orain, izorrai  . Eraso fisiko aipatu berri hori izan zen, bestalde, Teresak ikusi zuen bakarra, betiko grabatuta geratu zitzaiona. Haren beldurra, eta haren gorrotoa  Eta haren ezintasuna 

Horregatik, amak esan zionean aita etxetik alde egina zela, auskalo nora, eta ez zuela uste itzuliko zenik, iruzkin bakarra egin zion Teresak, lehen ezustearen ondotik:

 Hobeto, ama. Gure etxea ez da oihana, eta piztiak oihanera  

Amona Kontxik irri zabala egin zion. Eta, besoak zabaltzen zituela, honela mintzatu zitzaion:

 Hator.

Eta bere magalera bildu zuen neska. Eta, kopetan musu ematen ziola, esan zion:

 Aurrerantzean, ni izango naun hire ama eta hire aita, Tere. Eta sendoa eta gogorra egingo haut, munduari aurre egiteko.

Ama-alaben arteko harremanak, baina, ez ziren beti bakezkoak izan, ezta gutxiagorik ere, korapilatsuak ere izan baitziren, behin baino gehiagotan.

Izan ere, Teresa neska irtirina zen, ispiluaren aurrean orduak egiten zituena, eta haren amak   amona Kontxik , aldiz, ez zuen ez hautsik ezta ezpain-lapitzik ere erabiltzen, eta bere jantzi guztiak grisak edo grisaren gamakoak ziren, beltzen bat ere bai. Horregatik, egun batean, Teresak bere galdera egin zionean, jakin nahi baitzuen zergatik bere lagun guztien amak apain-apain jartzen ahalegintzen ziren eta berea ez, amona Kontxik erantzun zion:

 Emakumeak naturala behar din, den bezalakoa. Eta garbia, hori bai  Baina nik ez zakinat zer gertatazen den, bai baitirudi gizonak emakumea beti inauterietan nahiko lukeela, pinturazko maskara batean sartua, eta emakume guztiak amen 

Baina arrazoi haiek ez zuten Teresa konbentzitu eta, beste egun batean, osaba Manuelek eman zion pagarekin ezpain-lapitza erosi zuen neskak. Eta honek bere gelan itxi eta ezpainak pintatu zituen. Gustatu egin zitzaion: hainbeste gustatu zitzaion, non ezinezkoa iruditu baitzitzaion besteei ez gustatzea  ezta bere amari ere, honek bestelako joera zuen arren. Bai, gustatu egin zitzaion eta gustura zegoen Teresa, ezpainak estutzen eta lasaitzen zituen bitartean, behin eta berriro, ispiluaren aurrean. Eta, batez ere, norbaitek ikus zezan desiratzen zuen eta, nola ama baitzen eskura zuèn ikusle bakarra, harengana joatea erabaki zuen.

Sukaldean aurkitu zuen.

 Gustatzen zaizu, ama   esan zion, ezpainak aurreratu eta bere bururaren inguruan bira oso bat eginez.

 Kendu zikinkeria hori lehenbailehen   barrutik atera zitzaion amari.

 Ez   barrutik atera zitzaion, halaber, alabari.

 Kentzeko esan dinat  Eta hator sukaldera amari laguntzera, badauzkan-eta hamar urte 

 Ez 

Eta orduan, bere onetik aterata, alabari besotik heldu, eta ipurdiko bat eman zion amona Kontxik.

 Zergatik jo nauzu  Zuri ez zitzaizun gustatzen aitak jotzea, ezta  Bada, niri ere ez  Zer nahi duzu, bada, aitari azkenean arrazoia ematea   protestatu zuen Teresak, negarrez hasten zela eta bere gelan ixten, deskontsolaturik.

Handik gutxira joan zitzaion ama goxatzera. Atean jo, eta barrura sartu zen. Ohean aurkitu zuen alaba, etzanda eta erdi hasperenka.

 Barkatu, Tere  esan zion, ohe ertzean eseri eta alabari adatseko ileak ferekatzen zizkiola , baina ez ninan min egin nahi. Eta min egin badinat, pentsatu zergatik izan den: etorkizunean min handiagoak eragozteko 

Amaren babesean, arnasa lasaitu zitzaion Inesi.

 Emakume egiten haizenean, erabakiko dun pintatu behar dunan ala ez. Baina pintatzea erabakitzen badun ere, ez hain nabarmen pintatu, mesedez 

Orain, Teresaren ezpain gorriminek irri baten itzala izan zitekeena moldatu zuten.

 Ni jostailu bat izan nindunan hire aitaren eskuetan, eta ez niken hiri berdin gertatzerik nahi   ireki zion bihotza Kontxik . Baina orain ezin dinat kontatu historia hori: aurrerago bai, emakume egiten haizenean.

 Gauza asko ikasi behar ditut, emakume egiten naizenean 

 Eta gehiago ikasi beharko ditun, behar bezalako emakumea izateko  Tira, garbitu ezpainak, eta etorri sukaldera, amari laguntzera.

Handik bi urtera  hamabi urte zituenean, beraz , Teresari hilerokoa etorri, eta amarengana joan zen:

 Ama, emakume egin naiz, eta uste dut esplikazio bat zor didazula, aitari buruz 

 Arrazoi dun. Hitz eman ninan, eta hitza beteko dinat.

Eta amona Kontxik aitona Anbrosiorekin izan zuen istorio ezin tristeagoa kontatu zion Teresari, eta honela bukatu zuen kontakizuna:

 Horregatik esan izan dinat askotan, emakumeak bere lekuan egoten jakin behar duela, bestela, akabo  Eta, arren eta arren, egun batean lanen bat aurkitzen badun eta ezkontzekotan bahaiz, ez utzi lanik, entzun al didan  Eta, ezkonduta gero, banatu etxeko lanak  Aurretik jarri behar baitira baldintzak, gizonaren mailan egon nahi baldin badugu, eskubide berdinekin. Bestela, alferrik   eta, hasperen egiten zuela, honela bukatu zuen bere jarduna : Beraz, egunen batean mutil-laguna hartu nahi badun, badakin: lehenengoa, justizia eta justiziaren arauak, eta gero, erromantizismoa. Nik, aldiz, erromantizismoa jarri ninan justiziaren aurretik Anbrosiorekin hasi nintzenean, eta halaxe joan zitzaizkidanan harekin izan nituèn harremanak, zulo batetik bestera 

 Ama, uste dut ez naizela pintatuko  esan zion Teresak.



Teresak amaren ereduari jarraitu zion urte batzuetan, lanean ezker muturreko sindikatu minoritario batean afiliatzen zela, eta libre geratzen zitzaiòn denbora apurra CEPAI izeneko Gobernuz Kanpoko Erakunde batean erabiltzen, Venezuelako indigenei laguntzeko asmotan. Baina, Tomas ezagutu zuenean, gauzak aldatzen hasi zitzaizkion.

Kontua da Teresaren taldekide bat  Urko  Tomasen fabrikako lankidea ere bazela, eta kontua da Tomasen sekzioan bazeudela erreminta zahar batzuk. Eta, nola Urkok jakin baitzuen erreminta haiek botatzeko asmoa zutela, eta nola pentsatu baitzuen Venezuelako indigenei primeran etorriko zitzaizkiela erreminta haiek, Tomasekin harremanetan jarri zen, eta Tomas direkzioarekin. Eta direkzioak baietz, erreminta haiek eramateko lasai, zenbat eta lehenago hobe, traban baitzeuden gela batean.

Handik bizpahiru egunera, Gobernuz Kanpoko Erakundeko hiru kide hurreratu ziren Tomasen lantegira, furgoneta batean, garraioa egiteko asmoz: haien artean zegoen Teresa.

Tomas hitz errazeko gizona zen, bere sekzioko enkargatua, batzuekin eta besteekin hitz egiten ohitua. Eta hiru kide haiek ikusi zituenean, eta batez ere Teresa, lehenbailehen hitz egin behar zuela bururatu zitzaion, aukera izan bezain laster:

 Nik ere pentsatu nuen noizbait misioetara joatea, baina nola joango naiz Teresa bezalako emakume pinpirinak hemen utzita    esan zuen, elkarren aurkezpenak egin ondoren, irri pikaro bat eginez.

Jarraian, Urkok eta taldeko beste kide gizonezkoak kargatzeari ekin zioten, baita Teresak ere  baina orduan Tomasek, zirkunstantzia haietan berak bere partitura jo nahi zuela uste izanik-edo, tekla bat jo zuen:

 Ez. Hau ez da dama baten moduko lana, eta nik kargatuko dut, damaren ordez.

Teresari, feminista zen aldetik, ez zitzaion hura gustatu, baina, aldi berean, besteen kontsiderazioa eta begiramena bereganatu nahi zituèn pertsona zen neurrian, gustatu egin zitzaion. Eta irri egin zion Tomasi, eta irriaren amaraunean harrapatuta geratu zen gizona.

Bai, Tomasek atsegin zuen neska hura, baina beste tekla bat jo behar zuen, beste nota bat, sinfonia eder baten hasiera izan zitekeena, zergatik ez 

Eta, pentsamendu hura buruan zerabilela, kargatzeari ekin zion berak ere, denbora laburrerako, ordea: izan ere, orain bai, argi eta garbi ikusten baitzuen nondik nora eta nola jo behar zuen tekla hura:

 Hi, Urko   esan zion . Hau ez duk dama baten moduko lana, baina dama hor bakarrik uztea ere  Zer iruditzen zaik konpainia egiten badiot 

Izuli zen, bada, Tomas Teresarengana; hasi zen hizketan, beste bi gizonezkoek lanean ziharduten bitartean  baina, ohartu zenean hauek lana bukatzear zutela, beste pauso bat ematea erabaki zuen: atera zuen buzoaren poltsiko batean zeukàn koaderno txikia, hartu zuen belarrian zeraman lapitza, apuntatu zuen bere telefonoa orritxo batean, kendu zion koadernoari orritxoa, eman zion Teresari eskura, eta honela esan zion:

 Tentazioan erortzen ez bazara, merezi ez nauzulako izango da, eta badakizu: hemendik aurrera, zuk aukeratu 

Orritxoa irakurri bezain laster sentitu zuen Teresak tentazioan eroriko zela, bere buruari ezetz eta ezetz esaten ahalegindu arren, amaren maite-istorioa, hain zoritxarrekoa eta hain hutsez betea, gogoan, haren aholkua oroitzen zuen bitartean: lehenengoa, justizia eta justiziaren arauak, eta gero, erromantizismoa 



Deitu zion, bada, handik astebetera Teresak Tomasi; geratu ziren Donostian, Paseo Berritik itzulalditxo bat egiteko; elkartu ziren eta ibiltzen hasi; zeharkatu zuten Parte Zaharra, portura jotzen duen Urgull mendiaren magalera egiteko; eseri ziren banku batean; miretsi zuten Kontxa, Igeldo eta inguru haren ederra  Aurrez aurre zuten, bai, itsasoa, eta itsasoari buruzko irudi bikain bat erabil zezakeen Tomasek, barruan sentitzen zuena adierazteko, baina haren burmuinek, ordainean, haurtzaroko irudi bat aukeratu zuten, auskalo zergatik:

 Askok esango zizuten neska ederra, liraina eta paregabea zarela, Teresa; baina inork ez zizun esango jateko moduan zaudela: izan ere, zure gorputz horrek paradisuko fruitu guztiak gordetzen ditu. Garbi esango dizut, Teresa: niri behintzat amaren erosketa-poltsa oroitarazten didazu, muxikak, gereziak eta meloi txiki gozoak ekartzen zituenean, ume bat nintzela.

Eta Tomasek esaten zizkiòn gauzak ez zitzaizkion Teresari gustatzen: nola gustatuko zitzaion, bada, amaren erosketa-poltsarekin konparatzea   zergatik ez aitarenarekin  , eta nola gustatuko zitzaion muxikekin, gereziekin eta meloiekin konparatzea, meloiekin batez ere  Ez zitzaizkion, ez, gauza haiek gustatzen, Tomasek objektutzat hartu baitzuen, azken buruan, baina, aldi berean, izugarri gustatzen zitzaizkion: gustatu egiten zitzaizkion, batez ere.

Eta Tomas hartaz ohartu zen, Teresaren irriak ez baitzuen besterik adierazten eta, bere buruan konfiantza harturik, erantsi zuen:

 Eta are ederragoa, are lirainagoa eta are paregabeagoa izango zinateke, begietan rimel pixka bat emango bazenu, eta masailetan hauts apur bat  Eta ezpainetan marrubi batzuk lehertzen utziko bazenitu, sekulakoa izango litzateke  

Ez, Teresari ez zitzaion gustatzen Tomas esaten ari zena, baina, aldi berean eta batez ere, gustatu egiten zitzaion eta, gustatzen zitzaiolako, biharamunean bertan erosi zituen ezpain-lapitza, rimela, hautsak eta kremak, lanetik irten bezain laster.

Eta Tomasek, hurrengo hitzorduan hain ongi makillatuta ikusi zuenean, esan zion:

 Eta mundu honetan antropofagoak daudela diote   Izango ez dira, bada, zu bezalako emakumeak dauden bitartean 



Handik aurrera, aldaketa asko izan zituen Teresak, eta meteorikoak, gainera: hurrengoa, lanari lotua.

Izan ere, bazuen Tomasek arreba bat  Emili , jantzi-denda bat zuena, Donostian. Emakume bitxia zen Emili, hamazazpi urterekin ile-apaindegi batean lanean hasi zena, egunerdiz, bere estudioak ordaintzeko asmotan: filosofia eta letrak ikasi nahi baitzituen, filosofia atsegin zuenez gero. Ondoren, baina, hainbeste gustatu zitzaion ile-apaindegiko giroa, non goiz eta arratsaldez ekin baitzion lanari, harik eta, bospasei urte aurrerago, jantzi-denda bat jartzea erabaki zuen arte, bere aurrezkiekin eta Aurrezki Kutxari eskatutako kreditu baten laguntzarekin. Tomasek Teresa ezagutu zuèn garaian, bestalde, saltzaile bat zuen Emilik dendan lagun ziezaion, baina, nola saltzaile hura Madrilera ezkontzekotan baitzen hiru hilabete gabe, Emilik Teresari lana eskaini, eta honek onartu egin zuen.

Eta, nola Emilik atsegin baitzuen bere mundu hura  bere jantziak eta bere trapuak, alegia , Teresa zirikatzen zuen behin eta berriro:

 Bizimodu gris bat izan dun orain artean, eta emaion kolore pixka bat heure bizitzari.

Eta Teresak gustu-gustukoak aurkitzen zituen Emiliren gustuak  bere-bereak ere sentitzen zituenak, urteetan ehortziak izan zituen arren, amaren esanei eta haren heziketa zorrotzari makurtuta , eta horrela, ezin pinpirinkiago janzten hasi zen.

 Orain beste aire bat daukan  esaten zion Emi lik.

Eta Tomasek, ohartzen zenean Teresak mutil eta gizon guztien begirada erakartzen zuela, bere kontra estutu, musu bat eman, eta esaten zion:

 Ai, ene panpinatxoa  

Ez, Teresari ez zitzaion diminutibo hura gustatzen: garai batean iraintzat ere hartuko zuen  baina, kontuak kontu, gustatu egiten zitzaion, aldi berean: gustatu egiten zitzaion, batez ere.

Edo esaten zion:

 Sindikatua utziko zenuke eta mundu guztia utziko zenuke, nirekin uharte bakarti batera joateko, Tere  

 Zuregatik edozer gauza.



Hainbeste aldaketaren aurrean, amona Kontxi konturatu egiten zen: konturatuko ez zen, bada, oroimenean arrasto sakon bat utzi arte 

Ongi bai ongi oroitzen zuen, adibidez, alaba makillatuta agertu zitzaionekoa: rimelaren marra beltz hura, begiradaren indarra azpimarratzen ziona; masailetan emandako hautsak, filmetako izarren antzera; eta ezpain haiek, lehertzear zeuden bi marrubi umo iduri  Eta hura gutxi bazuen, Teresa irriz agertu zitzaion, gainera, arranopola  

Amona Kontxik ederki barrundatu zuen eta usaindu, minutu batzuk lehenago, zerbait gertatzen ari zela han bainugelan, luze baitzihoan Teresaren egonaldia. Eta irten zen hau, halako batean, berak  amona Kontxik  esnea butanozko sutan berotzen jarri behar zuen une berean; joan zen Teresa sukaldera; jiratu zen amona Kontxi, Teresa sukaldean sartu zela igarri bezain laster 

 Zerbait gertaaa    esaten hasi zitzaion Kontxi alabari, aho zabalik geratzen zela,  aaa  luze hartan harrapatuta, izotzak hartua iduri.

Ez zuen hitz gehiagorik egin. Beharrik ere ez, garbi baitzegoen zerbait gertatu zela, bai horixe  Jarraian, baina, izotzaldiaren erdian, su txiki bat sentitu zuen  amorruaren sua , handituz eta handituz joan zitzaiona eta izotz guztia urtu ziona, bizpahiru segundoren buruan.

 Zer  Inauterietan gauden ala   Ez al ninan aspaldi esan, gutxi pintatzeko  

Baina, amaren erreakzio hura espero zuelako-edo, Teresa ez zen sumindu eta, irriari eutsiz, esan zuen.

 Maiteminduta nago, ama  

 Ez zakinat zer den okerrago  erantzun zion Kontxik, eskuak burura eramanda; eta, nola ohartu baitzen istant hartan, bai alabak hitz haiek esan zizkiòn eran eta bai bere jokabide hartan guztian ere, burua bihotzaren menera zuela, honela gaineratu zuen : Kontuz ibili, erromantizismoak galdu egingo hau-eta 

 Lasai, ama. Tomas nire bizitzako gizona da, eta ziur nago guztia ongi aterako dela.

 Horixe esaten ninan nik ere, baina ikusten dun 

Hurrengoan, ilea tindatu zuen Teresak. Eta Kontxiren sustoa ez zen txikiagoa izan, etxean ilehori bat sartzen ikusi zuenean.

 Zer egin dun, Tere  Hain polita zunan hire ile beltz natural hura, hain distiratsua eta hain leuna   Orain, berriz, txorimaloa ematen dun ile hori artifizial horrekin  Eta, nahi badun eta nahi ez badun ere, hi ez haiz Marilyn 

 Baina 

 Eta beste egia bat esango dinat: hire mutil hori behar den bezalakoa bada, utzi egingo hau 

 Baita zera ere   Berak esan dit-eta tindatzeko 

 Berak esan dinala   Ufff  Erne ibili, Tere  Mutil horrek ez hau hi maite, haizen bezala maitatuko baihinduke bestela.

 Ezagutuko bazenu, bestela esango zenuke 

 Ez dinat sinesten. Gero eta konbentzituago bainago gizon guztiak berdintsuak direla  eta emakume gehienak ere halatsu. Eta bihotzak galtzen din emakumea, eta begiak gizona 



Hurrengoan, Tomas ezagutu zuen Kontxik. Eta bi susto izan zituen egun hartan.

Lehenengoa, alabak eman zion  mutil-laguna etxera zetorkiola-eta, estreinatu ez zituen, bada, Teresak blusa iradokitzaile bat, eta minigona are iradokitzaileago bat, kolore askotakoak biak 

 Mesedez, Tere   Hik badakin gizonekin gerran nagoela gauza askotan, baina ez etorri niregana negarrez, gizon batek bortxatzen bahau  Hirea probokazio hutsa dun 

 Eta zuk feministatzat eta komunista aurrerakoitzat duzu zeure burua, ama  Nik esango dizut, ordea, zer zaren: beata santujale bat  Eta ez ezetzik esan, zuk ere zeure santuak baitituzu: Marx eta Lenin, Mao eta Fidel 

 Hainbeste aldatu haiz, ez haut ezagutzen 

 Asko aldatu naiz, bai, baina zuk ere aldatu beharko zenuke, beti soineko eta jertse gris horiekin  beltzak janzten ez dituzunean, hileta batzuetatik bazentoz bezala  Bizitza bizi egin behar da, eta bizitzeko, gorputzari ere pox pixka bat eman behar zaio, ez ideia zurrun batzuekin ito. Loreak ere ez al dira, bada, petalorik ederrenekin janzten  Beste jantzi alaiago batzuk erosi beharko zenituzke, bai: Emiliren dendan badira batzuk ezin egokiagoak zuretzat, prezio erdian atera ditzakezunak  edo nik neuk erosiko dizkizut, nahi baduzu. Eta ilea tindatu beharko zenuke, nik bezalaxe. Eta 

 Bai. Eta hire minigona hori jantzi, zergatik ez   Eta izter bakoitzean kartel bat zintzilikatu:  Barizeak salgai  . Ez txorakeriarik esan, neska 

Bazkalordurako, berriz, Tomas iritsi zen. Teresak esana zion Tomasi zeinen moldagaitza zen bere ama, baina, nola Tomas bere buruan konfiantza zuèn gizona baitzen, emakumeekiko tratuan arraina uretan bezala sentitzen zena, bere taktika hutsezina jakinarazi zion Teresari, futbolarekin lotua zegoena, terminologiari dagokionez, Tomas Errealaren bazkide sutsua baitzen, azken batean:  Zure amaren zelaian jokatu, eta partida irabaziko dugu, ikusiko duzu: Moskuko Kontxi Ulianovek, 0; Donostiako Tomasenek, 3 .

Tomasek opari bat zekarkion amona Kontxiri: kaxa itxurako bat, paper satinatu batez forraturik. Baina papera kendu zionean, Kontxik ez zuen kaxa bat topatu, berak uste bezala, liburu bat baizik, eta orduan izan zuen bigarren sustua, titulua irakurri bezain laster:  Etxekoandre onaren errezetak . Mutil hura matxista hutsa zen, zinez, arrisku publikoa  alabarengandik urrundu beharrekoa, edo goitik behera aldatu  Baina adeitsua ere izan behar zuen, hasiera hartan bai bederen, eta, irri bat disimulatzen zuela, honela esan zion amona Kontxik Tomasi:

 Eskerrik asko.

Balizko amaginarrebaren irriarekin Tomas animatu egin zen, eta halaxe erantzun zion, irri are zabalago batekin:

 Gustatu zaizu  

 Bai, itxura ederra du, baina liburua, gizona bezala, ez du kanpoak egiten, barruak baizik  eta barrua irakurri gabe, ezin esan.

 Jakina. Nahiz eta ez nagoen guztiz ados. Izan ere, kanpokoari ere bere garrantzia eman behar zaio, gaurko gizartea ere halakoa baita. Atseginago iruditzen baitzait gizon kanpoeder bat, barrurik gabekoa, beste bat baino, barru-betea: hain barru-betea, hesteak ere kanpotik zintzilik daramatza 

 Barkatu, baina nik ez ditut almorranak, hori esan nahi badidazu. Eta ez naiz matxista, beste batzuk bezala   erantzun zion amona Kontxik, batean Tomasi eta bestean Tomasek erregalatutako liburuari so ezin adierazkorragoa eginik.

Emakume hura gogorra zen, zinez  Hain gogorra, non enpate batekin ere nahikoa izango zitzaiola pentsatzen hasi baitzen Tomas.

Eta honetaz eta hartaz hizketan aritu ziren, harik eta amona Kontxik Tomasi galdetu zion arte:

 Eta politikan zer zara, eskuinekoa ala ezkerrekoa 

 Zentrokoa.

 Eskuinekoa, alegia.

 Gizabanakoa aldatzen ez bada, nekez aldatuko da gizartea 

 Aitzakia bikaina, gose direnek gosez hiltzen segi dezaten 

 Halakoa da mundua, mundu denetik 

 Halakoa da, ez: halakoa egiten dugu  Batez ere zuek, eskuinekoek  

 Ez pasa, ama  sartu zen tartean Teresa.

 Hago isilik, hik ere, nire garaiko kide askok bezala, ezker muturretik eskuin muturrera egingo dun-eta 

 Zergatik esaten didazu hori, sindikatuan baja eman nuelako  Baina lanaz aldatu naiz, badakizu, eta ez dut beste erremediorik izan. Zer nahi duzu, bada, Emilirekin borrokan hastea, nire koinata izango denarekin  Batere motiborik ez dut, bestalde, ezin hobeto tratatzen bainau  eta, bekozkoa leuntzen zuela, honela bukatu zuen Teresak : Gainera, Venezuelako indigenen aldeko GKEan jarraitzen dut oraindik 

 Bai, sinesten dinat. Haiek gerripekoarekin ibiltzen ditun, eta hi ia gerripekorik gabe 

 Horrela segitzen baduzu, ama, alde egingo dugu.

 Ez. Hori ez, Tere  esan zuen Tomasek, abegikor, baso hustua ardoz betetzen zuela, auskalo zenbatgarren aldiz . Bat eta huts galtzen ari gara, eta hemen segituko dugu, partida enpatatu arte, gutxienez  eta, begiak Kontxirengana jiratzen zituela, galdetu zion : Gustatzen zaizu futbola  

 Gustatuko litzaidake, bai, baloia nik dakidan politikari baten burua balitz 

 Futboleko iritzietan ere estalinista samarra zara, ama  esan zion Teresak.

 Aizan, ni ez naun estalinista, are gutxiago errusiarrak Txekoslovakian sartu zirenetik; Stalinen defentsan gauza bat esan behar dinat, ordea. Izan ere, Stalinek hogei milioi pertsona hil zitinan, asko eta asko beren herrietatik deserriratuta, eta ez zagon eskubiderik, horraino ados  baina Stalin horretaz akusatzen dutenek ez diten behin ere esaten zenbat hil dituen kapitalak, beti ezkutatzen diten datu hori, bataren atzetik ehun zero lerroan jartzea lan nekosoa baita, dirudienez   eta begirada zorrozten zuela, erantsi zuen : Gainera, Stalinengatik ez balitz mundu osoa Hitlerren botapean egongo luken gaur egun, eta meritutxo hori ez zionat ukatuko, bakoitzari berea 



Bi susto haien ondotik, baina, hirugarren bat zuen zain, mortala. Ilunabar batean izan zen, Teresa etxean ezin berritsuago sartu zenean, lanetik itzulita gero,  Hola  aldizkaria eskuan.

Bai, Teresak bazekien nola jokatuko zuen amak: horregatik zetorren, zetorren bezala, ama zirikatzeko asmoz.

 Badakizu zer gertatu zaion Monakoko Rainiero erregeari   galdetu zion.

 Ez zakinat, eta ez zaidan inporta 

 Eta Lola Floresi 

 Gutxiago oraindik 

 Hara zer gertatu zaion   esan zion, aldizkariari bi eskuez eusten ziola, amak irakurtzeko moduan.

Baina Amak  Hola  bakarrik irakurri zuen, letra handiz idatzitako hitz bakar hark itsutu baitzuen, beste ezer irakurtzeko ezgauza.

 Etxe honetan ez dun inoiz prentsa arrosarik sartu, eta bietako bat: edo hi sartzen haiz Holarik gabe, edo biak kanpora 

 Lasai, ama, ez nauzu ni bidali beharrik, berehala joango naiz-eta gulag honetatik, hemendik hiru hilabetera ezkonduko bainaiz.

 Elizatik, jakina 

 Bai.

 Bada, jakin ezan ez naizela joango  eta, hatza aldizkariaren norabidean ipintzen zuela, honela gaineratu zuen amona Kontxik : Ez al haiz konturatzen hik heuk bizi behar dunala heure bizitza, eta ez beste horiena  burges alu horiena, garbi hitz egiteko 



Ezkonduta gero, Tomas eta Teresa Intxaurrondoko etxebizitza batera joan ziren bizitzera. Eta, nola hurbiltasunak amarengandik urruntzen baitzuen, eta urruntasunak hurbiltzen, alabak telefonoz deitzen zion, noizean behin.

 Ongi zaude, ama 

 Bai. Eta zuek 

 Primeran 

 Tomasek ez din oraindik eskatu lana uzteko  

 Beste denbora batzuk dira hauek, ama, askotan esan izan dizut.

Beste egun batean Teresak esan zion:

 Haurdun nago  eta, hariaren bestaldetik hasperen bakar bat entzun zuenean, erantsi zuen : Ez al zara pozten, ama 

 Bai, poztu beharko niken, baina mundua hain zagon aldrebes  Eta bataiatu egingo duzue, ezta 

 Tomasen amak, bestela, ez liguke barkatuko.

 Nik, bai, barkatu behar dizuet, jakina 

 Ez hasi, ama.

 Zer izen jarri behar diozue 

 Mutila bada, Aitor, eta neska bada, Ines.

Eta Teresaren haurdunaldia aurrera zihoan, eta triste sentitu zèn egun batean berriro deitu zion amari. Eta Kontxik berehala igarri zuen zerbait gordetzen zuela.

 Gaizki al hago   galdetu zion.

 Beno, ez nago ongi.

 Oso gaizki hago, beraz. Lana uzteko eskatu al din, bada, Tomasek 

 Ez. Baina ez dakit okerragoa ez ote den. Bi lan baititut orain: izan ere, kanpokoa bukatu orduko, etxekoei ekin behar izaten diet. Ez nuen uste, egia esan, ezkontza beste gulag bat izan zitekeenik 

 Eta ez al dik Tomasek laguntzen 

 Bai. Baina haren laguntza oztopo gertatzen zait gehienetan: batean, porru-patatei nahi gabe ozpina botatzen dielako, hurrengoan gatza joan zaiolako  Desastre hutsa da sukaldean  Hara, lehengoan berak egindako zopa jan nuen, eta azkenean duda etorri zitzaidan, zopa hartzen ari ote nintzen, edo Kontxako hondartzako pixa-salda 

 Horiek gizonen taktikak ditun, ordea, ezertxo ere ez egiteko  Ez utzi engainatzen, Tere 

 Bai, baina orain ez naiz indarrarekin sentitzen 

 Zer esan nahi didan  Hor behar naunala 

 Haurra izaten dugunean, beharbada 

 Baina jakin ezan: inoiz hor behar banauzue, kontratu duin bat egin beharko didazue, orain dudanaren antzekoa, gutxi gorabehera: zortzi ordu; seguritate soziala; oporrak, Insersokoekin joan ahal izateko, Benidormera-edo  Nire bizitzako ametsa baita, Tere, agure zahar aberats bat ligatzea, kobra dezakedan herentzia iraultzaren alde jartzeko. Robin Hoodek ere zer egin zuen, bada  Gauza bera, baina beste bide batzuetatik 

 Batzuetan, gehiegizkoa zara, ama 

 Ez al hidan herorrek esan, bada, gorputzari pox pixka bat eman behar zitzaiola eta jantzi gris eta beltz hauek aldatu behar ditudala 

 Senarrarekin kontsultatu beharko dut 

Eta, aldeko eta aurkako argudioak balantzan jartzen zituztela, azkenean baietz erabaki zuten Tomasek eta Teresak, halako moldez, non, Teresak haurra etxean izan zuenerako  Ines, nexka ezin ederragoa , hantxe izan baitzuen, aldi berean, amona Kontxi, etxeko lanak egiteko prest.

 Aizu, Kontxi, zuk askotan aipatzen duzu Errusia, baina Errusia komunista zen garaian ere estatuak ez zien etxekoandreei horrela ordaintzen    esan zion Tomasek, tratua sinatzeko momentuan.

 Bai, baina orain okerrago dago, eta gero eta okerrago egongo da: Errusia errusiarrentzat 



Haurra problemarik gabe izan bazuten ere, ez ziren han bukatu Tomas eta Teresaren artekoak. Ines oso negartia baitzen, eta noiznahi esnatzen baitzen gauaren erdian. Eta Teresa zen beti jaikitzen zena, haurra kontsolatzera. Baina, jaiki aurretik, beti esaten zion Tomasi:

 Gaur zuri tokatzen zaizu, Tomas   Bularrik banu, bai   erantzuten zion Tomasek labur, ahots herdoilduaz bai, baina batere herdoildu gabeko logikaz.

Harik eta egun batean Teresa aspertu zen arte.

 Bada, biberoia emango diogu, aurrerantzean.

Eta biberoia ematen hasi zitzaizkion, baina orduan ere zernahi asmatzen zuen Tomasek: egun batean  ai, ai, ai  , ziatika zuela; hurrengoan, norbaitek esan ziola aitak alabatxoa haztea ez zela komeni, etorkizunean intzestuaren arriskua zelako, Columbiako unibertsitateko psikologi departamentuko jakintsu batzuek ziurtatu zutenez; eta biharamunean, auskalo zer  harik eta beste egun batean mokoka hasi ziren arte:

 Bada, zuk ezin baduzu, nik ere ezin dut   esan zion Teresak Tomasi.

 Baina zure amak bai, beharbada   erantzun Tomasek.

Joan zen, bada, Teresa amona Kontxirengana, eta honela esan zion:

 Arazo bat dugu, ama. Haurra gauez esnatzen da, eta 

 Eta zergatik ez dion hire senartxo horri esaten bederatzi hilabetetan eraman huela haurra heure barruan, eta orain berak zaindu beharko lukeela, berak bakarrik, beste bederatzi hilabetetan gutxienez, gau eta egun 

 Ez pasa, ama 

 Bai, bazakinat pasatu naizela, baina gizonak noiznahi pasatzen ditun, eta ez dun ezer gertatzen 

 Orduan zer   Gauez lan egingo duzu 

 Nik, ordea, zortzi ordukoa dinat kontratua 

 Bai, badakit, baina ez dakit egunez egin beharrean gauez egin ditzakezun ordu horiek, batzuk behintzat 

 Badakizue gauetan plus bat ordaintzen dela, eta plus hori ordaintzen badidazue, ni prest 

 Ongi da. Esango diot Tomasi.

Berehala jakinarazi zion Teresak Tomasi jakinarazi beharrekoa.

 Ez nuen uste hain diruzalea zinenik, Kontxi  esan zion Tomasek.

 Ez haiz enteratzen, Tomas. Nirea ez duk diruagatik, justiziagatik baizik. Eta justizia ezkerrean zagok, ez zentroan  Ez al duk hik esaten, gainera, gizabanakoa aldatu behar dela gizartea aldatzeko  Bada, alde horretatik ere ez huke kexatu behar, aldatzeko aukera bikaina eman diat-eta 

 Herentzia ederra utzi behar diguzu martxa honetan   esan zion Teresak.

 Ongi portatzen bazarete, bai. Baina gaizki portatuz gero, Fidel Castroren alde sinatuko dut testamentua. Izan ere, Begoñak lehengoan esan zidan bikote bikaina egingo genuela Sierra Maestrako bizarduna eta biok, eta larri ibili harekin ezkontzen naizen 

 Ez nintzateke harrituko   esan zion Tomasek.



Teresak  Inesen amak  goiz-arratsaldez egiten zuen lan Emiliren jantzi-dendan. Baina jantziak baino maizago izaten zuen buruan senar ohiarekin bizi izandako porrota, azken bolada hartan bai behintzat. Non geratu ziren Tomasekin maiteminduta bizi izandako egun haiek  Mutil hura, Tomas, eta bera, Teresa, T batetik eta T beretik sortutako izenak, Jainkoak edo patuak maitasunerako eta gozotasunerako baizik programatu ez balitu bezala  

Teresak goizeko eta arratsaldeko lehen orduan eramaten zuen Ines eskolara, bere opel corsan: batetik, alabaren eskola lantegirako bidean geratzen zitzaiolako, eroso baino erosoago, eta bestetik, ordu bertsuan sartzen zirelako, bata lanera eta bestea eskolara: irteteko orduetan, aldiz, nola ez baitzuten elkarrengana egokitzeko moduko ordutegirik, bakoitza bere kasa itzultzen zen: ama automobilean, eta eskolako autobusean Ines.

Eta hala, bada, egun hartan ere elkarrekin zihoazen Ines eta Teresa, Teresa eta Ines, bidean aurrera, etxetik goizeko zortzi eta erdiak aldean irtenda. Normalean, elkarri hitz eta pitz eginez joaten ziren, moda edo munduko famosoak mintzagai, baina egun hartan mutu zihoan Teresa, edo monosilaboren batekin erantzuten zion alabari, bere munduan sartuta, antza.

 Ama, lehengoan menopausiari buruzko programa bat ikusi nuen, eta badirudi menopausiak arrarotu egiten dituela emakumeak, eta 

 Eta  

 Zu ere menopausian al zaude 

 Ez   erantzun zion amak, irmo eta lehor.

 Eta orduan jakin al daiteke zergatik  

 Ez     errepikatu zuen amak, Inesi galdera bukatzen utzi gabe.

Galdera haiek alabaren ezpainetatik entzun baino lehentxeago, bere senar ohi Tomas zerabilen buruan Teresak, eta Tomasengana itzuli zen geroxeago ere, bere erantzun labur bezain eraginkorrekin Ines isilarazitakoan.

Izan ere, Tomasek egin zizkionak ez ziren nolanahikoak izan: batean, aspaldi ikusi gabeko laguna ikusi zuelako; bestean, Errealak irabazi zuelako eta garaipen hura ospatu behar zelako  noiznahi iristen baitzen berandu etxera. Eta okerrena izaten zen, txolin etortzen zen bakoitzean, ohean sartu eta Teresa esnatzen zuela, atsegin baitzuen halakoetan norbaitek haren txilin politari eragin ziezaion, txilin eta txilin, harik eta txilinaldi hura kurrinkaren antzeko zazpi hasperenetan bukatzen zen arte, zortzigarren bat opari: bat, bi, hiru, lau, bost, sei, zazpi, Real   Eta nor eragile hobea, egiteko hartan, bere bihotzeko Teresa baino, bere emazte zintzo eta ezin leialagoa  Eta urteetan egon zen Teresa, bai, senarraren esaneko, harik eta egun batean ezin jasan izan zuen arte.

Tomas ohi bezala etorri zitzaiòn egun batean izan zen, baina, ohi ez bezala, txistoso iritsi zitzaion, baita kantari ere  ahopeka, hori bai, alaba Ines eta amona Kontxi ez esnatzearren :  eragiok, neska, ene txilin politari; arrautzak erre artean, arrautzak erre artean, txipli-txapla-pun  . Ez zeuden gabonetan, uda hasi berrian baizik, baina halaxe etorri zitzaion gizona egun hartan, gabon giroan sartuta, antza 

Ateraldi harekin, bada, emaztea guztiz irabazi zuela iruditu zitzaion: ordainean, baina, honen erantzun zalantza izpirik gabekoa jaso zuen:

 Tomas, beldur naiz gaurko arrautza eta tortila guztiak niretzat ez ote ditudan  eta, nola ohartu baitzen senarra protestatzera zihoakiola, urteetako konbibentziak senarraren balizko erreakzioei antzemateko adina jakituria eman baitzion, honela erantsi zuen : Aizu, Tomas, gure etxea ez da eliza, eta ni ez naiz kanpaijolea.

Eta, besterik gabe, bizkarra eman zion.

Hartan zihoan pentsatzen, bai, bidean automobila gidatzen ari zela ohartu ere gabe. Bazihoan, bada, bazihoan  eta bidegurutze bat zeharkatzera zihoan, eskuinetik zetorrèn beste automobil batek sekulako balaztada egin zuenean, baita bozina jo ere, hiru aldiz gutxienez.

 Zer zabiltza, ama  Semaforoa gorrian pasatu duzu 

 Laranjan zegonan 

 Gorrian 

 Laranja ala gorria, berdin dun  Izan ere, gizon guztiak arrak eta zakarrak ditun, eta hori dun kontua 

 Baina emakume bat zihoan-eta, bolantean 

 Bai, baina horiek ditun okerrenak  Ez al dun entzun, bada, Irungo alardean gertatu dena  Izan ere, sexuen arteko istiluetan beti zauden, zoritxarrez, gizonak baino gizonagoak diren emakumeak, sexua ere buruan baitago dirudien tokian baino gehiago 

 Amonaren gero eta antz handiagoa hartzen dizut, ama.

 Hago isilik 

Zeharkatu zuten, bada, semaforoa, eta isilik jarraitu zuten. Baina Teresaren buruan ez zegoen bakerik, eta pentsamenduak batetik bestera zebilzkion, hegazti hegal-beltzak balira bezala, bere segurtasuna mehatxatzen zutenak, harik eta haietako bat  beltzena eta handiena  buruaren erdian pausatu zitzaion arte.

Ez baitzen askoz hobea izan Teresari gertatu zitzaiona, amona Kontxi Benidormera joan zèn bidaia haietako batean, aurreko urtean, ez horixe 

Abuztuko egun batean izan zen. Oporretan zegoen, bai, amona Kontxi, Benidormerantz abiatua bizpahiru egun lehenago, eta Tomasek eta Teresak ere hartu berriak zituzten oporrak.

 Gaur eguraldi ona egiten du, eta goazen hondartzara, ama  esan zuen Inesek.

 Goazen, bai  erantzun zion Teresak, ahalegin berezirik gabe, berak ere atsegin baitzituen hondartza eta hondartzako giroa.

 Baina egun osorako, e 

 Bai, jakina.

 Zu etorriko al zara, aita 

 Bai.

 Superguai 

Baina baietz esan orduko damutu zen Tomas.

Izan ere, hantxe zuen berebiziko aukera, egun haietan buruan zerabilena, aurrera eramateko. Ideia obsesibo bat zen, edo, hobeto, irudi bat, emakume bati zegokiona eta uxatu orduko burmuinetan itsasten zitzaiona, nola behiaren begiari eulia.

Emakume hura gurasoekin bizi zèn hogeita bi urteko opiltxo bat zen: Klara, ikastola bateko irakaslea zena eta Tomasek soziedadean hilabete pare bat lehenago ezagutu zuena, despedida batean. Geroztik, Klarak ez zuen bakean uzten, eta lantokira deitzen zion behin eta berriro, telefono mobilera. Baina Tomas ez zen kexatzen: aitzitik, atseginez hartzen zituen dei haiek, bere inguruko jendearen susmoak uxatzeko kode sekretu bat asmatu behar izan bazuen ere, Klarak bakarrik ezagutzen zuena:  Klara + arriskua = Aitor ,  Tomas + arriskua = Jone , eta abar.

Baina Tomasek baietz esan zion Inesi egun hartan, hondartzara joango zela, eta esan orduko damutu zen. Badira, ordea, konpondu ezin diren hutsak, baina baita konponerrazak ere, eta Tomas, zorionez, istantean ohartu zen bereak erremedio erosoa zuela, aski baitzuen mugikorra hartu, eta Joneri mezu bat igortzea: horixe egin zuen, hain zuzen ere, jarraian, honako mezu hau idazten ziola:  Aukera mundiala. T. eta I. hondartzara. Koartada bikaina. Deitu oraintxe. Zu, isilik, nik asmatuko. P.D.: Airean, muxiken, gerezien eta meloien lurrina .

Tomasek berehala jaso zuen deia. Teresa sukaldean zegoen, hondartzarako bazkaria prestatzen, eta Tomasek, etxeko korridore luzetik, sukaldeko atea zabaldu zuen, Teresak entzun zezan. Gero, asmatu egin zuen:  Bai, esan  Kontxo eta errekontxo, Aitor, aspaldiko   Ongi, bai, eta hi   Zer   Bat falta zaizuela   Ez zakiat, bada, hondartzara joan behar nian-eta, baina, egia esan, nahiago diat palaz  Ez, itxaron  Bost minutu baino lehen deituko diat  Agur, bai .

Mugikorra eskuan zuela, sukaldean sartu, eta na higabezko keinu bat egin zuen Tomasek.

 Zerak deitu dit, Aitorrek, lantegiko lagun batek  uste dut bistaz ezagutzen duzula  eta zera, ea joango naizen palan jokatzera  hiru direla, eta laugarrena behar dutela  eta   esan zion Teresari.

 Nahi duzuna egin  moztu zuen Teresak.

 Ustekabeko bat izan da, emakume, eta ez haserretu. Oporrak luzeak dira, eta hurrengoan joango naiz, hutsik egin gabe, ikusiko duzu 

Handik ordu erdira irten zen Tomas, bere vectra handian, txandalez jantzita, pala eta aldatzeko arropa poltsa batean sartuta, itxura egiteko. Eta handik ordubetera-edo irten ziren Teresa eta Ines, Teresaren corsa txikian  hain zorte txarrarekin, non Teresari ahaztu egin baitzitzaion sukaldeko sua itzaltzea, hogei bat minutu lehenago piztu zuena, arroza egosteko eta afarirako lanak aurreratzeko asmotan, gauerako superrentsalada bat prestatu nahi baitzuen, hainbat osagaiz egingo zuena: letxuga, tomatea, patata, atuna, esparragoak, olibak, sagarra, gazta eta arroza.

Kontxan aparkatuta gero, hondartzara jaitsi eta ohiko lekura joan ziren Teresa eta Ines. Han, Teresak Pili eta Fatima aurkitu zituen, haurtzaroko lagunak. Eta Pili eta Fatimaren seme-alabak ere hantxe zeuden, Inesen adinekoak gutxi gorabehera.

Hantxe zeuden, bada, Teresari argi gorri bat piztu zitzaionean burmuinetan:

 Ai   esan zuen.

 Zer   galdetu zion Pilik.

 Tuntuna ni  Uste dinat arroza sutan utzi dudala. Afarirako nahi ninan, superrentsalada baterako, eta horratx, etxera itzuli beharko dinat. Lana aurreratu nahi, eta azkenean kaka zaharra  

 Zergatik ez dion Tomasi deitzen   esan zion Fatimak.

 Palaz jokatzera joan dun, eta 

 Eta hi hondartzara etorri haiz, zein da diferentzia   galdetu zion Pilik.

  

 Hik piztu dun sua, eta berak itzal dezala, zer gutxiago   berriro Pilik.

 Baita zera ere  Nik sartu dinat hanka eta nik atera beharko dinat, ezta  Gainera, ez dun hainbesterako: ordu laurdena joateko, eta beste ordu laurdena etortzeko  ordu erdi barru hementxe izango nauzue berriro. Eta eguna luzea dun 

Itzuli zen, bada, Teresa etxera; ireki zuen atea  eta sartu orduko nabaritu zuen erre usaina, baita kris-kras urrun batzuk ere, arroza erretzen ari denean ateratzen dituenak. Eta sukaldeko atea irekitzera zihoan, bat-batean beste hots batzuk entzun zituenean: hasperen nahasi batzuk ziren, Teresari arnasa eten ziotenak, erreakzionatzeko ahalmenik gabe utziz, une labur batez. Berehala erreakzionatu zuen, ordea, eta, bihotza jauzika zuela  oi-oi-oi   , oin-puntten gainean hurbildu zen ekaitza sortzear zen lekura, bere logelara  Ateak zirrikitu bat uzten zuen, eta handik aise bai aise entzun zuen Teresak, Tomasek eta bere amoranteak elkarlanean egindako eta orduantxe bukatutako funtzioari buruzko lehen iruzkina:

 Hauxe bai txortan egitea, Klara   esan baitzuen Tomasek, premia larri bat asetu duenaren betetasunez.

Sartu, ez sartu 

 Eta zein gozoak zure muxikatxoak, zure gerezitxoak eta, batez ere, zure meloitxoak, Klara  

Ziztuan sartu zen 

Eta, eskuak ukabil bihurtzen zituela, oihuka esan zien:

 Bukatu dira muxikak, bukatu dira gereziak, bukatu dira meloiak, eta bukatu da festa inguru hauetan, entzun al didazue  Eta hi, urdanga hori, heure etxera  Eta hi, Tomas  baina zer esango diat nik hiri  Arroza sutan huen, eta ez haiz konturatu ere egin: nola, bada, hi ere sutan bahengoen, kabroi ostia hori   baina hitz guztiak motz geratzen zitzaizkion Teresari, Tomasi adierazi nahi ziona adierazteko, eta orduan, bere baitan bildutako amorruak beste bide bat hartzen zuela, esan zien : Zoazte popatik hartzera   eta, ateari sekulako kolpea ematen ziola, bertatik irten zen.

Hartan pentsatzen zuen bakoitzean, bihotza azkartzen zitzaion Teresari, ezin erremediatu izaten zuen, eta orduan ere  eskuak bolantean zituela, automobil ilara batean , berdin gertatu zitzaion. Eta bazihoan bolantean Teresa, bazihoan eta bazihoan automobil ilara hartan, ilarako automobil batek frenatu zuenean, udaltzain batek aginduta  frenatu zuen hurrengoak, hurrengoak eta hurrengoak 

 Kontuz   esan zion Inesek.

Baina, ohartu zenerako, berandu zebilen Teresa, eta aurreko automobila jo zuen. Hala ere, istripu arina izan zen gerta zitekeenerako, jo zuenari kolpe-leungailuan mailatu txiki bat utzi baitzion, besterik ez; bere automobilari, berriz, argi baten kristala hautsi zitzaion.

 Ongi hago   galdetu zion amak alabari.

 Bai. Eta zu 

 Ni ere ongi nago.

Handik aurrera, jakina, jaitsi zen aurretik zihoàn automobilaren gidaria; jaitsi ziren beste gidari batzuk ere, ezer larririk gertatu ote zen jakiteko; etorri zen udaltzaina  eta, nola mundu guztia baitzetorren, halaxe galdetu zion Inesek:

 Etorriko al dira telebistakoak, ama 



Inesen obsesioa, telebistan noizbait azaltzeagatik  Ez zuen, baina, ikusle xume gisa agertu nahi, protagonista gisa baizik  istripu batean bazen ere 

Eta are handiagotu zitzaion bere grina hura, ETBko aurkezle progresista ezagun bat  Bonifazio Urdanpilleta, ezizenez Boni Bon  auzoko kultur etxera etortzekoa zela jakin zuenetik, hitzaldi bat ematera.

Albiste hura, bestalde, beste ikuspegi batetik begiratuta ere, primeran etorri zitzaion Inesi: honek, izan ere, gurasoen bereizketa besterik ez zuen buruan aspaldi hartan; neska ahalegindu zen, bai, gurasoak berriro adiskidetzen, baina alferrik  haien artean gertatuak gertatuta gero, alferrikakoak izan baitziren Tomasen lantuak eta alferrikakoa haren damua: barkatu, Tere; Tere, barkatu 

Teresak, egia esan, barkatu egin nahi zion, Tomasengatik beragatik baino gehiago, Inesengatik eta Inesek eragiten ziòn errukiagatik, uste baitzuen bereizketa hura guztiz kaltegarri gertatuko zitzaiola alabari. Ordea, janari dendaren baten aurretik pasatu eta muxikak, gereziak eta meloiak ikusten zituen bakoitzean, ezinezkoa izango zitzaiola sentitzen zuen, errealitate gordina Inesenganako errukia baino bortitzagoa balitz bezala, hagitzez ere bortitzagoa. Eta esan ere, halaxe esan zion Tomasi handik hiru hilabetera, azken erabakia hartuta gero:

 Barkatuko nizuke, Tomas, baina mundu honek muxikak, gereziak eta meloiak ditu, eta mundu honetan ezin 

Amona Kontxik bertatik segitu zituen, jakina, alabaren gorabeherak, senar-emazteen krisialdi hartan. Hasteko, Benidormetik itzulitako egun berean jakin zuen Teresari gertatua.

 Ines    galdetu zion Teresari, Benidormetik ekarri zuèn autobusetik jaitsi bezain laster, hara joan baitzitzaion alaba, autobus-geltokira, ama jasotzeko eta haren ekipajea garraiatzeko asmotan.

 Kalean, bere lagunekin.

 Eta Tomas    galdetu zuen gero.

Eta, nola ohartu baitzen alabak ez ziola erantzun, berriro egin zion amona Kontxik galdera bera:

 Eta Tomas  

 Problemak ditugu   erantzun zion Teresak.

 Jakin daiteke zer problema 

 Orain ez, ama. Bihar, agian 

Biharamunean, lehen orduan ekin zion amona Kontxik gaiari:

 Alabatxo, osaba Manuelek Anbrosiorekin eskopeta erabili behar izan zinan, eta hirea ez dun okerrago izango, seguru ezetz 

 Ez dakit, ez dakit  Muxika hezur bat perdigoi zaparrada baino okerragoa izan baitaiteke, kontrako eztarrira joaten zaizunean   erantzun zion Teresak.

 Muxika hezurra  

 Beno. Gerezi hezurrak ere ez dira hobeak, asko badira. Edo meloi bat. Imajinatzen al duzu kiloko meloia kontrako eztarrian, ez arre eta ez so 

 Zer esan nahi didan  Tomasek gaizki tratatu hauela, baserritarrek foie-grasserako antzarak bezala  

 Ez, hori ere ez  Baina ez dakit zer den okerrago.

 Garbiago hitz egiten ez badidan 

 Eseri, ama. Kontatuko dizut.

Eta Teresak kontatzekoa kontatu, eta amona Kontxik esan zion:

 Mila aldiz esan ninan ez dagoela gizonez fidatzerik  eta, barru-barrutik hats hartzen zuela, behinola ikasitako Manifestu Komunistaren paragrafoa errezitatu zion, ahots sendoz eta erabakitasun handiz : Gizaki libreak eta esklaboak, patrizioak eta plebeioak, baroiak eta glebako jopuak, maisuak eta ofizialak   eta, zerrendari beste protagonista batzuk eransten zizkiola, enfasi bereziarekin ahoskatu zuen : gizonak eta emakumeak: gizonak eta emakumeak, bai: zapaltzaileak eta zapalduak, hitz batean, aurrez aurre betiere, etengabeko borrokan  gizartearen historia klasearteko borrokaren historia baita    gero, aspektu teorikotik praktikora jauzi egiten zuela, galdetu zion : Eta hire lanpostua  

 Herenegun hitz egin nuen Emilirekin. Bera ere iaz banandu zen, badakizu, eta nirekin dago.

 Pozten naun. Izan ere, gustukoa dinat emakume hori. Egia esan, emakume bakarretakoa izango dun Hola eta Lecturas erosi, eta gustatzen zaidana. Eta erraz atera zitekenan Tomasen alde 

Hasieran, hala ere, Teresa Emilirekin lanean hasi zèn garaian, Kontxiri ez zitzaion Emili hainbeste gustatu, Tomasi ez ezik, Emiliri ere leporatzen baitzion bere alabaren aldaketaren errua, tenore hartan ekin baitzion honek, hain zuzen ere, prentsa arrosa erosteari. Bertatik bertara ezagutu zuenean, ordea, Emili uste baino emakume xaloagoa zela egiaztatu zuen Kontxik. Eta, Emili senarrarengandik bereizi zenean, berriz, guztiz irabazi zuen.

 Badakizue noiz hasi zen dena   esan zuen Emilik, Teresak etxera gonbidatu zuen egun batean . Senarrari esan nionean ekialdeko filosofiari buruzko urte erdiko ikastaro batera apuntatu nahi nuela. Lehenik, muturra okertu zuen, eta gero, badakizue zer esan zidan  Ez nuela zertan konplikatu. Nik, noski, ez nuela konplikatu nahi erantzun nion, baizik eta aberastu, jakituria guztion ondarea denez gero. Baina berak ezin amore eman, eta azkenean diskutitzen hasi ginen. Eta badakizue zer esan zidan orduan  Pentsamendua gizonen kontua dela bereziki, eta edertasuna emakumeena: gizonezkoek gozatzeko moduko edertasuna, jakina   Eta hobeto nengoela dendan jantziak-eta saltzen. Eta orduan konturatu nintzen neure barruan zerbaitek krak egin zuela. Izan ere, ongi jantzita joatea gustatzen zait, hori ez dizuet ukatuko, baina ez nago inoren lorontzia izateko prest 

 Emili  aitortu zion Kontxik , barkamena eskatu behar dinat: axaleko aldizkari horiek erosita gero, axaleko emakumetzat baihindudan, baina ez  Eta arrazoi dun, gizonezkoek sukalderako nahi baikaituzte; eta, sukaldetik ateratzen garenean, lorontzi bihurtzen gaitizten. Soluzioa  Lorontzia hartu, eta haiei burua ireki  Orduantxe konturatuko baikinateke, agian, gizonaren buruak ez duela pentsamendu bat bera ere gordetzen 

Zenbat barre egiten zituen Emilik amona Kontxiren ateraldiekin, bai orduan eta bai aurrerantzean ere 

Beraz, hartaz gogoratzen zen amona Kontxi, baina honek bazuen beste kezka bat une hartan, berak ere bere eskubideei eutsi behar baitzien, azken batean:

 Eta nire lanpostua  

 Zure lanpostuak Tomasen soldata eta nirea ditu oinarri: Tomasena, gainera, ez da nolanahiko soldata, eta hark ere bere ardurak hartu beharko ditu auzi honetan, Ines ikusi nahi badu   eta, betartea goibeltzen zitzaiola, erantsi zuen : Inesek ematen dit penarik handiena.

 Auskalo  Gogortzeko ongi etorriko zaion, beharbada  Gainera, gauzak diren bezala ditun, eta hara: hire senar ohia matxista hutsa dun, bestelako itxura eman nahi izaten badu ere, eta nork zakin Ines poztuko ez ote den egunen batean   Bizitzak buelta asko ematen baititu, Tere.

 Buelta gehiegi ere bai, ama: zorabiatzerainoko bueltak batzuetan 

 Lasai, alaba. Orain bai, barrikadaren alde berean gauden biok, eta nik jasoko haut, zorabioak jota erortzen bahaiz ere  eta, hatz erakuslea paseatzera ateratzen zuela, erantsi zuen : Hemen emakumeak eta han gizonak, etengabeko borrokan, aukera-berdintasunik ez den bitartean  

Handik aurrera, Teresak bere tartea hartu zuen, azken erabakia hartu aurretik, Tomasekin hautsi edo ez hautsi 

 Ez atzera egin gero, Tere  Atzera egiten badun bi aldiz menperatuko hau behin menperatu hauenak  Ikusi Emilik zer egin zuen, eta harengandik ikasi  aholkatzen zuen amona Kontxik noiznahi.

Harik eta Teresak erabateko erabakia hartu eta Tomasekin hautsi zuen arte.

 Orain jota hago, Tere, baina uste dinat ez haizela damutuko, ikusiko dun   animatu zuen amona Kontxik.

Biharamunean, berriz, honela esan zion Teresak:

 Badakizu Tomas Klararen etxera joan dela eta Klararekin bizitzen jarri dela, nik ezezkoa eman bezain laster 

 Hemen emakumeak eta han gizonak, etengabeko borrokan, aukera-berdintasunik ez den bitartean    errepikatu zuen amona Kontxik, ezker eskua ukabil eginik eta gora altxaturik.



Boni Bon etortzekoa zen, bai, eta auzoan ikusmin handia zegoen.

 Nik ere joan behar dinat, bada   esan zion amona Kontxik biloba Inesi.

 Bai. Baina ez galdera lotsagarririk egin gero, e, amona 

 Ni baino jende lotsagarriagorik bazagon, bai, mundu honetan: bankariak, esate baterako, eta bankarien menpe dauden agintariak, munduan gosea eta beste izurri asko permititzen dituztenak  Ez al da, bada, munduko gosea munduko lotsa 

 Bai, baina ongi portatu, e 

 Aizan, Ines, nik neuk erabakitzen dinat hemen nor portatzen den ongi, eta nor gaizki: ni amona naun, ez ahaztu, eta hi, biloba, bakoitza bere lekuan.

Aretoa gainezka zegoen, gazte jende askorekin, aurkezleak bere hitzaldiari ekin zionean, hainbat komunikabideren inportantzia  telebistarena nagusiki  mintzagai.

Esan zuen:

 Bon, lurrak eguzkiaren inguruan egiten du bira, bai, baina telebista dugu gaurko eguzki, mundu guztia telebistari begira bizi baita, buelta eta errebuelta. Hortik aurrera, bon, telebistak erabakitzen du, maila handi batean bai behintzat, gaurko munduaren nondik norakoa.

Eta beste gauza asko esan zituen.

Eta, bukaera aldean, esan zuen:

 Esaldi batean laburbildu beharko banu gaurko hitzaldia, bon, hauxe esango nuke:  Telebistan azaltzen dena zerbait eta norbait da mundu honetan, eta azaltzen ez dena ez da ezer ez inor, hori da egia  .

Buruz zekien Inesek esaldi hura: hitz egiten ikasi baino lehen ikasten baitzuten ume guztiek, komunikabideen aroan ezin bestela izan. Baina Boni Bonen ezpainetan horrela entzuteak beste kategoria bat ematen zion esaldiari eta beste sinesgarritasun bat. Aldamenean zuen, baina, amona Kontxi, malguki bat bezala altxatu zena esaldia entzun orduko. Eta, hatza aurkezlearengana luzaturik, esan zuen:

 Gezurra, Boni Bon  Ni ez naiz telebistan inoiz azaldu, baina banaiz zerbait, eta banaiz norbait  Eta Francoren garaian kartzelan bi urtez egon nintzenean ere, orduan ere, banintzen zerbait eta banintzen norbait, bi urte haietan telebistan azaldu ez banintzen ere, estoldetako arratoien telebistan ez bazen 

 Arrazoi duzu, bon, baina esan dudana zentzu metaforiko batean hartu beharko zenuke.

 Zentzu metafirokoan esan duzu   amona Kontxiri inoiz ateratzen ez zitzaiòn adjektiboa zen hura.

 Metaforiko   zuzendu zuen albotik Inesek, ahopeka, lotsa bezain haserre.

 Zentzu metaforikoan, bai  esan zuen aurkezleak . Lurra eguzkiaren inguruan dabilen bezala, lurtarrok telebistaren inguruan baikabiltza, bon, nik hala uste.

 Baina hori ez da auzia, Boni Bon. Auzia da noren esku dagoen telebista. Eta noren esku dago hemengoa  Dirudunen esku: kapitalisten esku, alegia  Eta nik ez dut kapitalistekin zerikusirik 

Ikusleen arteko bospasei agure eta atso txaloka hasi ziren, eta haietako batek oihu ere egin zuen:  Hori da, hori  , baina gehienak barrez hasi ziren: barre hura, ordea, gibelasmoz josia iruditu zitzaion amona Kontxiri, susmoa baitzuen jendeak  gazte jendeak, batik bat  ez ziola berak esandakoari bakarrik barre egiten, berari eta bere pertsonari ere bai. Baina amona Kontxi oso serio ari zen, eta horrek min egin zion.

 Eta telebista kapitalisten esku badago, eta kapitalistekin zerikusirik ez baduzu, bon, horrek zera esan nahi du, zuk ez duzula telebistarik ikusten, kontsekuentea izatekotan, jakina   zirikatu zuen aurkezleak.

 Bai, ikusten du  Inesek . Goenkale ematen dutenean, adibidez, ez du begia gainetik kentzen. Eta Iritzi-Miritzi ikusten duenean, zuk aurkeztutako programa, hantxe egoten da bera ere, telebistaren aurrean, iritzia ematen, mahai-inguruan parte hartzen ariko balitz bezala, orain txaloka eta orain ziztuka, hitz egiten duen partaidearen arabera.

 Eta horrek erakusten du oso kontsekuentea naizela  baieztu zuen amona Kontxik . Ni ez bainaiz neutrala, eta neure iritzia ematen baitut beti. Eta orain ere, zuk zuzentzen duzun Iritzi-Miritzi horri buruzko iritzia emango dizut, Boni Bon. Izan ere, badaude zure programa horretan moja matxista tentel bat, bere burua Kristoren legionariotzat duena, eta eskuin muturreko faxista kabroi bat  biak ere neure onetik ateratzen nautenak eta lehenbailehen kendu beharko zenituzkeenak. Frantziako iraultzan bageunde, gillotinatu egingo nituzke.

 Bon, baina iraultza hartan, gizonik aurrerakoienak ere matxistak ziren.

 Bada, guztiak gillotinatuko nituzke 

Eta ikusleek are barre handiagoak egin zituzten. Baina amona Kontxi serio ari zen, oso ere serio, eta horregatik, ikusleen barreek are min handiagoa egin zioten. Eta, guztiei aurre egiten ziela, esan zien:

 Zer  Egiak barre eragiten dizue  Halaxe dago, bai, gaurko mundua. Eta zuek ere, gazteok, ez barre merkerik egin. Izan ere, enpresariek-eta goitik behera egiten dizuete kaka, zabor-kontratu horiekin, adibidez, eta zuek pozik, txokolatea balitz bezala  Eta horretarako, badakizue zer pentsatu dudan  Hobe dudala hemendik alde egitea, nik ez baitut txokolate hori tragatzen    eta, aulkitik altxatzen zela, alde egin zuen.

Amona Kontxiren erabakiak ikusleen barrea eten, eta tentsioa sortu zuen, une batez, aretoko giroan. Baina aurkezleak esperientzia handia zuen, eta, egoera bitxi hura desdramatizatzen ahalegintzen zela, esan zuen:

 Auzoan urakan bat duzue, eta, beraz, egunen batean teilaturik eta tximiniarik gabe esnatzen bazarete, ez harritu, abisatu dizuet 

Eta ikusleek berriro egin zuten barre, eta arestian sortutako tentsioa barre hartan urtu zen.

Baina Inesek ez zuen barrerik egin, ez, hantxe baitzegoen, artean ere lotsa-lotsa eginda, eskuak begietara eramanik, satorren zerua amets. Nola desiratu zuen, bai, une hartan, lurrean sartzea edo ikusezina izatea  Baina ezin zuen. Zerbait egin behar zuen, ordea: aurkezle jaunarekin desenkusatu gutxienez. Bai, aurkezlearengana joango zen, ekitaldia bukatuta gero  Gainera, zer arraio , aukera bikaina izan zitekeen hura, gizon ospetsu batekin hitz egiteko 

Bukatu zen, bada, ekitaldia, aurkezleak entzuleen bizpahiru galderari erantzun ondoren; hurbildu zen Ines aurkezlearengana; itxaron zuen, aurkezleari zorionak ematen ari zitzaion jendeak noiz alde egingo, eta gero, halaxe esan zion Boni Boni:

 Aizu, ni, zera  errespetu izpirik erakutsi ez dizun amona superripurterre horren biloba naiz, eta barkamen eske natorkizu. Ni berarekin bizi naiz, eta izugarria da 

Aurkezlea, baina, ohitua zegoen mundua ikuskizun baten antzera ikusten, eta ikuspegi hartatik eman zion bere iritzia:

 Lasai, neska. Bon, ez didazu barkamena eskatu beharrik. Poztu egiten bainau munduan oraindik zure amona bezalako jendea badagoela ikusteak. Izan ere, mundua gero eta uniformeagoa da, gero eta grisagoa, bon, eta hara: kolorerik gabeko bizitzak aspertu egiten nau. Eta zure amonaren partehartzeak kolore bizia eman dio gaurko hitzaldiari, dudarik ez  eta, begi ameslariak ipintzen zituela, gaineratu zuen : Gustatuko litzaidake, telebistan ematen ditugun eztabaidetan-eta zure amona bezalako jenderik balego, hain naturala bera, gatza eta piperra  

Beraz, gizon harentzat amona Kontxi  Inesentzat hain egoskorra zena, hain bide bakarrekoa, hain iraganekoa eta hain modaz pasatuta, azken finean  bere balioa zuen pertsona zen, telebistan ateratzeko modukoa ere bai, alajainkoa  Eta iritzi hura zuen gizona ez zen nornahi, ETBko hainbat programatako aurkezle ezaguna baizik   Boni Bon bera  , Inesek biziki miresten zuena.

Eta aurkezlea bazihoan, itxura batean, pauso bat eman baitzuen aterantz, baina eman orduko atzera egin zuen, berriro Inesengana, zerbait esatea ahaztu balitzaio bezala:

 Bon, ez lotsatu zure amonarekin, alde batetik suerte handia duzu-eta, nahiz eta zaila izan behar duen, bestetik, urakan batekin egunero bizitzeak 

Baina beste zerbait ere esan nahi zion aurkezleak eta, bere begiak Inesen begietan segundo batez iltzatzen zituela, esan zion:

 Askotan esango zizuten oso neska polita zarela 

 Modeloa izan nahi dut   erantzun zion Inesek ausardiaz, abagunea aprobetxatuz; eta, nola alor hartan gauzak garbi baitzituen, ausardiari ausardia erantsiz, esan zion : Zer iruditzen zaizu, balio dezakedala  Baina iritzi tekniko bat nahi nuke, pro-fesionala, ahalik eta objektiboena  eta, eskuak aldaketan ipiniz, aurkezlearen begiei eskaini zien gorputza, naturaltasun handiz.

Esperientzia handiko gizona zen, bai, aurkezlea, baina egoera hartan, hasieran, deseroso sentitu zen; gero, bere ingurura begiratu zuen, balizko zelatarien zelatan balego bezala, bera berrogei urte inguruko gizona baitzen, ororen buruan, eta neska hamahiru-hamalau urte ingurukoa; eta, azkenik, so azkar batez goitik behera so egiten ziola, esan zion:

 Iritzi profesional bat eskatu didazu, eta nik eman egingo dizut, komunikabideetako profesionala naizen neurrian. Oraindik gaxtea zara, bon, eta nik baino hobeto dakizu gorputz bakoitzak bere bidea egiten duela. Hala ere, begi-bistan ditudan datuekin, ezin uka bide onetik zoazela: bon, begi ederrak dituzu, tipo bikaina  eta txilborrean bitxilore bat duzu: alde horretatik, perfect, nik uste. Baina borondatea beharko duzu, eta lana ere gogor egin beharko duzu.

Laudorio haiekin laudatua sentitu zen Ines, baina, abagune hura zinez aprobetxatu nahi bazuen, are ausartagoa izan behar zuen, eta orduan, aurkezleak hitzaldian botatako sententzia errepikatzen zuela  eskari bat ere izan zitekeena: eskari eta amu , honela esan zion:

 Eta telebistan azaltzen ez banaiz, ez naiz ezer izango, jakina 

Boni Bonek ezker-eskuin mugitu zuen burua, betartean etsimenduzko irri bat marraztuz  baita amua saihestuz ere, itxura batean; baina ez, besapean zeramàn agenda eskuan hartu eta ireki egin baitzuen jarraian, honela mintzatzen zitzaiola:

 Bon, emango al didazu etxeko telefonoa, axola ez bazaizu 

Ai, nola egin zion jauzi bihotzak Inesi  Telebistarekin lotutako eskaintza bereziren bat egingo ote zion, bada, aurkezleak, azkenik  Haurrentzako programaren batean bere tokitxoa izan baitzezakeen Inesek, dantzari gisa agian  primeran dantzatzen baitzuen, amaren eta Emiliren esanetan , bizpahiru minututan protagonista; edo aurkezle gisa ere bai, pixka bat prestatuz gero, zergatik ez; edo casting baterako deituko ote zuen ; edo 

 Sinetsia bainago zure amonak paper bikaina egingo lukeela Iritzi-Miritziko mahai-inguruan   jarraitu zuen Boni Bonek; eta segidan : Emaidazu zenbakia, bon.

Ai, Inesen dezepzioa, mundua hankaz gora erori balitzaio bezala, aurpegia zuri-zuri  Baina aurpegia ez ezik burua ere zuri-zuri geratu zitzaion, zulo zuri hark telefonoaren zifrak irensten zituela, guztiak kolpetik.

 Emaidazu, bon   errepikatu zuen aurkezleak.

Baina Ines ez zen telefono-zenbakiaz gogoratzen. Eta Ines lotsa-lotsa zen. Eta Inesen aurpegia gorri-gorri jarri zen, pipermorro bat iduri.

 Barkatu, jauna, ez naiz gogoratzen   esan zion urduri.

Baina segundo bat geroago, zulo zuritik zifra bat atera zen, lehena; gero, bigarrena, hirugarrena  Eta Inesek telefono-zenbakia eman zion, eta aurkezleak apuntatu egin zuen.

 Eskerrik asko  Nola duzu izena 

 Ines.

 Telefono-zenbakia ahaztu zaizu, baina seguru ez zaizula izena inoiz ahaztuko, ez ahazteko modukoa baita: polita, motza eta biribila 

 Eskerrik asko.



Afaltzeko ordua zen.

 Etorri, Ines  esan zion amak, Inesek telebista piztu eta sofan etzan zela ohartu bezain laster.

Mahaia jarria zuten, bai, eta Teresa afaria zerbitzatzen hasi zen, aulki batean amona Kontxi zegoela, eta bestean Emili.

Izan ere, Tomasekin hautsi zuenetik, Teresak askotan gonbidatzen zuen Emili, bazkaltzera edo afaltzera, lagun-min izatera ere heldu baitziren azken bolada hartan, biek ere antzeko problemak izan zituztenez gero, beren ezkontzen porrotaren ondotik. Teresak Tomasekin izan zuèn auzian, gainera, argi zegoen zer paper jokatu zuen bakoitzak: esan nahi baita Emilik hasieratik ulertu zuela Teresaren erabakia, Tomasekin zuèn odol-kidetasunaren gainetik. Eta aholkuren bat ere eman zion:

 Yoga egiten hasi beharko huke, Tere, lasaitzeko, nik bezala   janzteko estiloa ere aldatzen ari zen Emili, ekialdeko soineko koloretsuak, sedazko sariak edo satenezkoak gero eta maizago soineratzen zituela.

 Aurrerago, beharbada 

Emilik, bestalde, ez zuen seme-alabarik izan, eta horrek are gehiago bultzatu zuen Inesekin zituèn harremanak estutzera, izebatzat ez ezik, neskaren bigarren amatzat baitzuen bere burua: motibo bat gehiago gonbit haiek onartzeko, familia hartako beste kide bat baitzen, azken buruan, lotan ere geratzen zena inoiz. Hori bai, Inesen etxean geratzen zenean, bere azken bolada hartako ohiturari eusten zion, ordu erdiko meditazioa egiten zuela  lurrean eserita, zangoak gurutzaturik eta bizkarra zut  lotara joan aurretik, bere gelan itixita. Baina Inesek inoiz ikusi izan zuen, eta bere galdera egin zion:

 Horrela zaudenean, izeba, zer pentsatzen duzu 

 Ez dudala pentsatu behar, horixe pentsatzen dinat, hain zuzen ere; edo pentsamenduei inportantziarik ez ematen ahalegintzen naun 

 Zertarako 

 Ezer ez naizela sentitzeko. Ezer ez izatetik izan baikaitezke zerbait 

 Baina hori ezinezkoa da, ezerezetik ezer ez 

 Bai, nik ere hori esan nionan yoga-irakasleari hasieran, baina orain susmoa dinat egia handia dela. Eta budismoak gero eta gehiago erakartzen nain: aurrerantzean ere hitz egin zezakenagu horretaz 

 Bai, nahi nuke.

Une hartan, baina, izeba Emiliren kontsiderazioetatik aparte, telebistari begira sentitzen zen Ines norbait. Eta nola, bestalde, ez baitzen gose, amaren esanari ez entzuna egitea erabaki zuen.

 Etorri, Ines  errepikatu zuen honek, ahotsa goratuz.

 Ez dut gogorik  ihardetsi zuen Inesek.

 Etorri, eta jan gutxienez zopa  ekin zion amak berriro . Ongi iruditzen zaidan modeloa izatearekin amets egitea, baina anorexian erortzen bahaiz, akabo.

 Etorri, bai  esan zion Emilik.

Ez, Inesek ez zuen jateko gogorik, eta bazekien zergatik. Artean ere ez baitzuen ulertzen nola aurkezleak amonaren aldeko erabakia hartu zuen: amona-biloben artean inor telebistara eramatekotan, amona eramango zuela, alegia. Aurkezle ospetsuak ez zuen halakorik hitzez hitz esan, baina bai erabaki, are okerrago zena. Inesen inbidia, eta Inesen ezinegona  Aurkezlea gizarte gris batez mintzatu zitzaion, eta haren kontra zegoela, baina ez al zen amona bera gizarte gris haren alerik adierazgarriena, beti uniforme gris harekin, galtzerdiak gris, soinekoa gris, jertsea gris eta ilea ere gris  Orduan   Baina Inesek Boni Bon miresten zuen, eta zerbaitetan izan behar zuen honek arrazoi. Egia ote zen, bada, amonak sarritan esan izan ziona: pertsonaren nortasuna ez zuela kanpoaldeak erabakitzen, barruak baizik  Eta egia ote zen, halaber, amonak beste behin esan ziona: gazteen hiztegia bospasei hitzetara murriztu zela  positiboa, negatiboa, superguai, hipergaizki  , eta hiztegi haren zeru mugatuan ez zegoela ostadarrik pizterik, berak   amonak  noiznahi pizten zituen bezala, hitz batetik bestera, lokuzio txinpartatsuak eta esaera zaharrak bitarteko 

Baina egia izan zitekeen arren, nola adieraziko zion hura guztia amonari, eta nola jakinaraziko zion Boni Bonek emandako mezua  amonaren nolabaiteko garaipena adierazten zuena, baita bere porrota ere, Inesena , bekaitzaren harra birikak jaten ari zitzaionean, arnasarik gabe utziz, itota  Hura bakarrik falta zitzaion  Eta bere urguilua, zer   Urguilu handia behar baitzen modeloa izateko, bai horixe  Eta harrak aire gehiago eskatzen zion, eta Inesek, zekièn bide bakarretik eman zion, amonaren hauspoetarako bidean jarriz:

 Zuk ere ez zenuke jateko gogorik izango, ama, hitzaldian egon izan bazina 

 Zer gertatu da, bada 

 Amonak, ohi bezala, bere hipershowa muntatu duela, eta inoiz baino barregarriago egon dela 

Teresaren begirada inkisitiboaren aurrean, amona Kontxi defendatu egin zen:

 Nik esan behar nuena esan dinat, eta egin behar dudana egin dinat, ogiari ogi eta putakumeari putakume. Baina, nahi baldin badun, xehetasun guztiekin kontatuko dinat, Tere.

 Ez-ez, ama, xehetasun guztiak imajina baititzaket, irudimen eskasekoa naizen arren   erantzun zion Teresak, burruntzaliarekin zopa banatzen zuen bitartean, eta Emilik barre-algarak egiten, amona Kontxiren hainbat ateraldirekin ohi zuen bezala.

Gero, Emili lasaitu zenean, honela mintzatu zen Teresa:

 Askotan esan izan dizut, ama: Inesen aurrean hitz egokiagoak erabili beharko zenituzke, politikoki zuzenagoak nolabait esatearren 

 Hitz politikoki zuzenak, errealitatea ezkutatzeko eta biguntzeko esan nahi didan   Hitz politikoki zezenak behar ditinagu hemen, ordea, munduko boteretsuak adarkatzeko   ihardetsi zion amona Kontxik.

 Zezenak esan duzu, Kontxi  Zu bezalako  miurarik     erantzun zion Emilik, berriro barrez hasten zela.

Inesek amona Kontxiren biriketarako bidean jarri zuen, ustez, barrutik jaten zuèn harra, baina amonak berehala eman zion buelta egoerari, Emiliren irriak eta onarpena bereganatzen zituela. Eta orduan, harra beregana itzuli zela ohartu zen Ines, eta are barrurago sartu zitzaiola 

Eta pentsatu egin zuen: izan ere, nola esan ziezaiokeen izeba Emilik berari  Inesi , egun batzuk lehenago, pertsona ezer ez izatetik irits zitekeela  eta ezer ez izatetik baino ez  zerbait izatera  Guztiz bestelakoa baitzen amona Kontxiren kasua, antza, nonahi zegoela ere, beti baitzen zerbait, eta zerbait baino gehiago ere bai  espazioa beteko balu bezala eta espazioa bera balitz bezala. Amona Kontxi salbuespena ote zen, bada, baita izebaren filosofia berrian ere  Hala zirudien, ondorioak ikusita 

 Etorri, Ines   esan zion amak berriro.

 Ez dut gogorik 

 Bada, gogorik ez badun, telebista itzaliko dinat 



Eta, hala, egun batean, amona Kontxik dei bat izan zuen.

Hasieran, ez zuen ulertzen.

Hasieran, ez zuen zipitzik ere ulertzen.

Telefonoaren bestaldean aurkezlea zegoen, Boni Bon, hiruzpalau aste lehenago auzoan hitzaldia eman zuena  horraino ulertu zion Kontxik, baina, handik aurrera, adarra jotzen ari zitzaiola pentsatu zuen.

 Aizu, gaur ez da inuxenteen eguna, entzun al didazu   esan zion.

 Badakit, Kontxi. Baina serio ari natzaizu. Sumendi baten indarra duzu, bon, eta gure eztabaidetan eta mahai-inguruetan zu bezalako sumendiak behar ditugu: bat gutxienez behar dugu Iritzi-Miritzin, audientzia erakartzeko.

 Audientzia esan duzu  Garzon ere hor izango da orduan  Garzoni bai, gauza pare bat esan nahi bainioke  Eta Goenkaleko Maria Luisari ere handiak botako nizkioke, elkarrekin tokatuz gero 

 Zu zara, zu, emakumea, kar-kar-kar  

 Bai. Eta badakizu zer esaten dizudan  Aukera izanez gero, berriro jaioko nintzela emakume  Baina eskopeta beti etxean, hori bai.

 Zertarako behar duzu zuk eskopeta, ahoan kanoi bat baduzu 

 Bonba atomikoa ere beharko dugu, martxa honetan  Atzoko notizia baita gizon batek emaztea hil zuela Bilbon, leihotik bultzatuta; eta beste emakume bat, Gasteizen larriki zauritua, senarrak labana ez dakit zenbat aldiz sartu ziolako. Eta ez dira azkenekoak izango, zoritxarrez 

 Halaxe da. Eskolta bat jarri beharko diogu azkenean emakume bakoitzari, bon 

 Eskolta gehienak, ordea, gizonezkoak dira, eta balizko bortxatzaileak, beraz 

 Amoranteak ere izan daitezke, Kontxi, auskalo  Baina, bon, alde egin beharra dut, eta astebeteko epea ematen dizut telebistara etortzeko prest zauden ala ez erantzuteko. Baietz esaten badidazu, erraz izango zaizu etortzea: taxia etxeko atarian jarriko genizuke, bon, eta hura hartu eta hona etorri besterik ez zenuke egin behar. Eta, azkenik, zure parte-hartzeagatik dirutxo bat ere emango genizuke, jakina: bon, ez da asko, baina zure bilobari opari bat egiteko balioko dizu 

 Nire bilobari    Ezagutzen al duzu, bada 

 Bai, zuen auzoan izan nuèn hitzaldian. Bai neska polita, ezta  Ez al zizun abisua eman, deitu egingo nizula, edo deitzeko asmoa nuela 

 Ez.

 Bon, ahaztu egingo zitzaion. Baina berak eman zidan telefonoa, bai 

 Ahazten ez zaiona modeloaren kontua da, modeloa izan nahi bailuke, modeloa eta modeloa  Baina nik argi eta garbi esaten diot pasarela zer den. Eta zer da  Zerri kapitalisten putetxea 

 Ederra bota duzu orain ere, Kontxi, kar-kar-kar   Baina esan dizut joan beharrean nagoela, eta  Oi, gauza bat esatea ahaztu zait  Izan ere, baldintzatxo bat bete beharko duzu, baiezkoa ematen badidazu, Iritzi-Miritziko beste parte-hartzaile guztiek bezala. Bon, Kontxi: programa grabatzen den bitartean, ezin atera zaitezke estudiotik, lehengoan kultur etxean atera zinen bezala, jendeak barre egin zizulako, ados  Jakizu, gainera, bi barre mota daudela: ahal duenarena eta ezin duenarena, eta zuri egiten dizkizuten barre guztiak ezin dutenenak dira, defentsatik gehiago dutenak erasotik baino, putzera ere iristen ez denak urakan baten aurrean defendatzeko eskubidea baitu gutxienez 

 Ez nuen behin ere pentsatu, aizu, baina pentsatzeko moduko arrazoia bota didazu 

 Orduan, ados 

 Nik ere amore eman beharko dut zerbaitetan, taxia jartzen badidazue eta dirutxo bat ordaintzen 

 Baina platoan egotea eta hantxe irautea ezinbesteko baldintza da, eta, bon, zin egin behar didazu baietz, guztiz beteko duzula  baita gurutzearen aurrean ere, hala behar izanez gero.

 Hara: beti iruditu izan zait errespetu eskasekoa gurutzearen aurrean zin egitea. Gorriak pasatzen ari den gizon bat hiltzen ari da, eta gu han, gure zinekin eta gure kezka txikiekin molestatzen, kontsolatzen ahalegindu beharrean. Ez dut ulertzen. Eta are gutxiago ulertzen dut neure lagun batek Jesukristo komunista izan zela esan zidanetik. Baina ni leninista ere banaiz, eta nahiago nuke, aukeran, Leninen irudiaren aurrean zin egin, igitaia esku batean, eta bestean mailua 

 Zinarena zentzu metaforikoan esan dizut, emakume. Aski da hitza ematen badidazu  

 Ematen dizut.

 Baina, beharbada, gauzak hobeto pentsatu nahi dituzu, Kontxi, lehen ere esan dizut, eta, bon, hala bada, datorren astean deituko dizut 

 Erabakiak beroan hartu behar dira, eta konforme. Aspaldian ez naiz taxian ibili, gainera 

 Eskerrik asko, Kontxi. Ez dakizu zer poza ematen didazun 


Eskolatik itzuli berria, askaria prestatzen ari zen Ines  otarteko bat txorizo , amona Kontxik honela esan zionean, tonu pikaro ezin misteriotsuagoan:

 Telefono dei bat izan dinat bazkalondoren 

 Ai   kexatu zen Ines, otartekoaren ogi-xerretako bat, sukaldeko marmolezko apalaren ertzean zuena, eskuz lurrera bota zuelako, mugimendu trakets baten erruz, txorizo puskak ogian jartzerakoan . Kaka zaharra 

 Dei bat izan dinat, aizan   zirikatu zuen amonak berriro . Ea asmatzen dunan nondik egin didaten: edo hire eskolatik, edo bananduen elkartetik, edo telebistatik  Igarri-migarri, zer igarri  

 Ez zizun, bada, mutilzaharren elkartetik Fidel Castrok deituko   erantzun zion, lurretik ogia eta txorizo puskak jasotzen ari zèn Inesek, jaso ahala zaborrontzira botatzen.

 Errespetua Fideli, neskatxa  Eta zer ari haiz txorizoa eta ogia zaborrera botatzen  Gure garaian, ogia lurrera erortzen zitzaigunean, jaso, musu eman, eta jan egiten geninan.

 Bai, baina zuen garaian ez zegoen higienerik. Eta mikrobio patogenoak  

 Estatubatuarrek Nagasakin bonba atomikoa bota zitenan  hasi ez beste eten zuen amona Kontxik bilobaren esaldia , eta gu hemen, mikrobio putageno horiei begira 

 Patogenoak 

 Berdin zion 

Amona Kontxi ongi azeleratua zegoen orduko, zalantzarik gabe, eta, gaiari adarretatik behingoz heltzen ziola, esan zuen:

 Zergatik ez hidan esan Boni Bonek esan zinana 

Eroarena egin zuen Inesek:

 Boni Bonek  

 Boni Bonek, bai  Ez al hion telefonoa eman, hark niri deitzeko  Eta hala bada, zergatik ez hidan esan 

 A   disimulatu zuen Inesek . Zertarako esango nizun, ziur banengoen ezezko biribil batekin erantzungo zeniola  

 Bada, baiezko biribila eman zionat.

 Baina ez duzu esaten telebista dela botereak gaur egun duen superrarmarik superboteretsuena  Ez nuen uste, ez, kapitalista zapaltzaileei arima horren erraz salduko zenienik    esan zion Inesek, bere hizkera apropos hanpatzen zuela eta nazka-keinu gehiegizko bat egiten.

 Et-et-et  Armak ez ditun berez ez onak eta ez txarrak: onak badira, gure esku daudelako dun,  kausaren  alde, eta txarrak badira, etsaiaren eskuetan daudelako,  kausaren  kontra  eta, nola ez baitzegoen ziur esaten ari zenaz, sarritan erabiltzen zuen leloa erantsi zuen, esaldia indartzeko : Leninek ongi esan zuen bezala.

 Eta  

 Eta zer uste dun hik, hara joaten naizenean ez dudala telebista  kausaren  alde erabiliko 


Ongi bai ongi erabili zuen amona Kontxik telebista-programa  kausaren  alde 

Eta urakan bat zen, bene-benetan, lehen programatik ederki erakutsi zuenez.

Parte-hartzaileak zazpi gizon-emakume ziren, lau eta hiru, gehi aurkezlea, Boni Bon. Gizonen artean, abokatu laboralista zen lehenengoa, idazlea bigarrena, hirugarrena kazetaria eta laugarrena eskuin muturreko politikari ezagun bat, Pepelu Pepetegi jauna. Emakumeen artean, bat, irakaslea; haren ondoan, moja melenga bat, Kristoren legionarioen ingurukoa: sor Purísima Amenabar, gerra garaian aita errekete sutsua izan zuena; eta azkena, amona Kontxi.

 Bon, ohartuko zinetenez, beste parte-hartzaile bat gehiago dugu gaurko programan  esan zuen Boni Bonek, ikus-entzuleei ongi etorria egin ondoren; eta, amona Kontxirengana zuzentzen zela, jarraitu zuen . Kontxi Elkano. Munduari bira eman zion Juan Sebastian Elkanoren enborrekoa ote zaitut 

 Baliteke, bai  baina, guztiarekin ere, adar diferentekoak gaituzu, nik uste, ez baitut sekula entzun Juan Sebastian Elkano komunista zenik, eta ni bai, hori aurretik.

 Zera ere galdetu nahi dizut, bide batez 

 Lasai, Boni Bon, oraindik ez dut bukatu-eta. Izan ere, gure enborrean eta beste enbor askotan ere, badago Juan Sebastian baino meritu handiagorik duen jenderik, bai horixe  Emakumeak, esate baterako. Eta ez, orain ez dut zalantzan jarriko Juan Sebastianek Lurrari bira eman ote zion, mila neke eta mila arriskutan sartuz, nik ez dizut hori ukatuko, baina Juan Sebastianek ez zion behin ere bira eman sukalde bati, eta hori ere jakin beharko luke jendeak, sukalde batean askoz ugariagoak baitira nekeak, eta arriskuak ere hortxe-hortxe. Nor pasatuko da, baina, historiara  Juan Sebastian  Zergatik  Munduari biratxo bat emateagatik  Eta beste mila emakume ez, sukaldeari ehun mila bira eman arren  Munduko emakumeak elkar gaitezen 

 Zera 

 Ez, oraindik ez dut bukatu, Boni Bon  Izan ere, nire senar ohia ere, esate baterako, zer zen  Munstro bat, inguruan nuena eta noiznahi inguratzen ninduena, gauzak garbi  Haren ondoan, krokodiloak ere karitateko mojak ziren, hortik atera kontuak  Eskopeta batekin uxatu behar izan genuen azkenean  Beno, uxatu, anaiak uxatu zuen, Leninen zeruan bego, iaz hil baitzen.

Bertaratutako ikus-entzuleak harri eta zur zeuden, irri bat ezpainetan, eta mahai-inguruko parte-hartzaileak beste hainbeste  moja legionarioa eta eskuin muturreko politikaria izan ezik. Mojari, hain zuzen, entzuten ari zenaren eraginezedo, izerdia kopetan behera erortzen hasia zitzaion:

 Barkatu, aizu, baina ni moja naiz, bistan da  esan zuen sor Purísima Amenabarrek, bere fedearen testigantza zuzenago emateko abituz jantzita zetorrenak , eta ez karitateko mojak ez gainerako mojak ez gara krokodiloak, baizik eta bekatuaren aurkako zelai beteko batailan lehen lerroan gauden emakume bertutetsuak, amen.

 Ados  erantzun zion Kontxik , krokodiloek lau hanka baitituzte, eta zuek bi, nahiz eta abituaren azpian beste bi ezkuta ditzakezuen  Dena den, nik zentzu matafirokoan erabili dut krokodiloena, ulertuko duzu.

 Bon, zentzu metaforikoan, alegia  zuzendu zuen Boni Bonek . Baina, bon, zure aurkezpenari berriro helduz, zera, oker ez banago, etxekoandre zaitut, eta etxeko lanetan diharduzu, ezta 

 Bai  esan zuen , baina lan finkoa dut, eta kontratu iraunkorra; eta urtero hartzen ditut oporrak, Benidormen.

 Hori ez dut ulertzen, Kontxi. Zeren zu zeure familiarekin bizi baitzara, zeure alabarekin  Eta familian, bon, beste balio batzuek beharko lukete nagusi, nik uste: maitasunak, konfiantzak, berotasunak  eta ez kontratu hotz batek.

 Bai, baina hori neure alabarekin egiten dut, eta neure gizonarekin ere egingo nuke, beste gizon batekin maiteminduz gero, Leninek ez dezala nahi. Alferrik baita askatasunaz hitz egitea independentzia ekonomikorik gabe. Izan ere, botereak beti txantajeatzen du. Eta estatuarena ez da, ez, munduan dagoen botere bakarra. Etxe askotan, adibidez, nork agintzen du eta nork du boterea, oraindik ere  Gizonak  Zergatik  Xoxak berak bakarrik ekartzen dituelako  Hortik aurrera, zer  Txantajea  Nork nori  Gizonak emakumeari  Eta nolakoa da txantajea  Batzuetan, borondaterik txarrenarekin egina, baina baita borondaterik onenarekin ere, beste batzuetan, ez dakit zer den okerragoa. Ederki probatu nuen nik hori neure senar ohi Anbrosiorekin, infernuan egon dadila.

 Baina, bon, zuk infernuan sinesten duzu, Kontxi  

 Ez, baina badaezpada ere 

 Bada, nik bai, sinesten dut, amen   esan zuen sor Purísima Amenabarrek . Eta zu bezalako ateoekin topatzen naizenean, are gehiago sinesten dut, amen  Eta ez dakit zergatik, baina, zuri entzunda, seguru nago zure senar ohi Anbrosio zeruan egongo dela. Ez baitu erraza izan behar, bekatuaren aurkako zelai beteko bataila honetan, komunista leninista batekin bizitzeak, ajjj 

 Bada, hura zeruan badago, infernura joango naiz ni  Baina zer jakin dezake zu bezalako pertsona batek gizon-emakumeen arteko harremanez  Zuk izan al duzu inoiz mangeratxo bat esku artean  Ez  Bada, alde batetik, hobeto, hori ere aitortzen dizut  baina ez etorri niregana lezioak ematen  Zuk badakizu zer den zure gizonak   maite-maite zaituen senar kuttun ustezko horrek, alegia  masaileko bat ematea  Baina oker ari naiz, niri behin eman zidana ez baitzen masaileko bat izan, ostia bat baizik, sekulako ostia 

 Mingaina moztuko nizuke zuri, aho-zikin horri, baina ez dizut moztuko, bekatuaren aurkako borroka latz honetan barkatzen ere jakin behar baita, amen. Eta zuk ere zeure senarrari barkatu bazenio, hobeto zeundeke orain. Jesukristok ongi esan baitzigun, behin masaileko bat hartuta, beste masaila jartzeko ere prest egon beharko genukeela, amen  sor Purísima Amenabarrek.

 Zer esan nahi duzu horrekin, indarrez hartu nauen bortxatzaile kabroi bati berriro eskaini behar diodala pottottina  Baina, behin hona iritsita, esango didazu nola eskaini behar diodan, olio-ozpinean sartuta edo maionesan 

Bertaratutako ikus-entzuleak, Kontxiren ateraldia entzun ahala, barre batean hasi ziren, baita mahai-inguruko parte-hartzaileak ere  moja eta eskuin muturreko politikaria izan ezik. Pepelu Pepetegi, egia esan, sutan zegoen, ez baitzen gutxi ordu arte isilik jasan behar izan zuen guztia: amona Kontxiren iritziak eta aitortzak, Leninen aipuak eta abar  Baina ordu arte, halaber, poliki eutsi zion mojatxoak urakanari  harik eta urakanak, bere azken interbentzioan, betean astindu zuen arte, burukorik eta abiturik gabe utziz, larrugorri. Baina han zegoen bera  Pepelu Pepetegi , sor Purísimaren aingeru salbatzailea, haize-zurrunbilo hartatik libratuko zuena 

 Edukazioa   oihukatu zuen . Edukazioak guztiaren gainetik egon beharko luke, baita politikaren gainetik ere  Gaur etorri zaigun emakume urdanga horrek, aldiz 

 Bon, bon 

 Urdanga deitzen didazu, eta edukazioaz hitz egitera zatozkit  esan zuen amona Kontxik . Ez diezadala niri hitz egin edukazioaz frankista baten seme are frankistagoak 

 Bada, edukazioaz hitz egiten dizut, bai horixe, urdanga zikina 

 Bon, bon, bon  

 Zaude isilik, Pepetegi jaun pepelerdoa, gaur niri tokatzen zait-eta hitz egitea: Kontxi Elkanori  Izan ere, jakingo bazenu zenbat aldiz entzun izan dizudan telebistaz, Iritzi-Miritzi saioan   Eta jakingo bazenu, halaber, zenbat aldiz bidali zaitudan antzarak ferratzera   Baina gaur bertatik bertara bidali nahi zaitut eta bidali egiten zaitut, banuen gogoa  Antzarak ferratzea zer da, bada  Sadismo hutsa  Eta frankistak zer izan ziren  Sadiko hutsak  Eta bakoitza bere lekuan  Bai baitakit zure berri: nolakoa zura, halakoa ezpala  Edukazio handiko gizona izan baitzen zure aita ere: ez al dakizu, bada, berak Francoren politika egiten zuen bitartean espetxeratu nindutela ni bi urtez, langileen eskubideen alde aritzeagatik  Halakoa baita zuen edukazioa, baina ni ez nauzue engainatzen, bai baitakit maskara horren azpian zer gordetzen duzuen: edukazio onenarekin hiltzen dituzue Afrikako haurrak gosez, edukazio onenarekin bidaltzen tankeak Irakera, eta edukazio onenarekin hondatzen mundua  Horregatik, nik biraoaren eta maldizioaren erreibindikazioa egiten dut, ogiari ogi eta putakumeari putakume 

 Bon, bon, bon   Edo bukatzen dira irainak, edo hementxe eten beharko dut programa 


Programak, azkenean, aurrera egin zuen, hasierako itsasikarak besterik iragar zezakeen arren; eta amaitu ere amaitu zen, problema txiki batzuen artean izan bazen ere  problema txiki haiek handitzat ere jo zitezkeen arren, bospasei metroko olatuak ere handitzat jo daitezkeen bezala, hogei metroko tsunami bat aurretik pasatu ez bada.

Problemarik handiena, ordea, amaituta gero sortu zen  ETBko zuzendaritzatik Boni Boni deitu ziotenean, handik bi egunera.

Izan ere, Iritzi-Miritzi programaren atal hark sekulako oihartzuna izan zuen, batzuk alde eta beste batzuk kontra: eztabaidaren erdigunean eta haize-zirimolaren begian, amona Kontxi.

 Beste proba bat egingo dugu  esan zioten Boni Boni . Hurrengo programan audientziak nabarmen gora egiten badu, eutsi egingo diogu; bestela, erretiratu egin beharko dugu parrilatik.

Hurrengo programan, baina, itxuragabeki igo zen ikus-entzuleen kopurua, baita hurrengo programetan ere.

Halaxe sortu zen, aldi hartan, telebista-izar berri bat: Kontxi zuen izena.


Inesen zeloak, eta Inesen inbidia, amona Kontxik berebiziko arrakasta lortu zuenean  

Arrakasta hura, gainera, gero eta arrakastatsuagoa zen, itxura batean, telebistan ez ezik, beste komunikabide guztietan ere agertzen hasi baitzen amonaren irudia: egunkarietan eta aldizkarietan, konparazio batera, telebistari buruzko iruzkinetan edo Interneten; eta elkarrizketak ere egin zizkioten, hainbat irratitan.

 Makinaz idazten badakizu, eta ordenagailuarekin ere trebatzen hasi beharko zenuke  aholkatu zion alabak, baita Boni Bonek berak ere . Eta posta elektronikoa eta webgune bat zabaldu 

Eta, nola  kausaren  alde zernahi egiteko prest baitzegoen, horrela sartu zen mundu hartan amona Kontxi, eta horrela sortu zuen handik urte erdira bere web orria:  www.komunista.com .

Eta jende xehe askok geldiarazten zuen kalean zorionak emateko, baita beste iruzkin batzuk egiteko ere, bide batez:  zurekin gaituzu, Kontxi  ,  zuk duzu, zuk, grazia, emakume  ,  ai, politikariak zu bezalakoak balira   ,  egurra gizonari, eta eutsi goiari  , eta beste batzuk. Denbora laburrean, herriko faunako pertsona kuttunetakotzat hartu baitzuten herritarrek, antza 

Bai, amona Kontxik arerioak ere izango zituen eta bazituen, jakina  euli eta eskorpioien neurrikoak, baita erbinude eta lehoien neurrikoak ere , baina guztiek ere bazekiten, telebistan ikusitakoaren bidez, tanke bati egin behar izango ziotela aurre, inoiz egitekotan. Eta ez zioten egiten, noski. Gehienik ere beste aldera begiratzen zuten, kalean harekin topo egiterakoan.

Amona Kontxiren euforiaren kontrastean, ongi bai ongi itzali zitzaizkion Inesi gurasoen bereizketak eragindako buruhausteak  halaxe sentitzen baitzuen Inesek amonaren arrakasta, beste buruhauste bat bezala, aurrekoak baino askoz ere handiagoa zena eta beste guztiak eklipsatzen zituena.

Tomasek  Klararekin bizitzen jarritako etxe berritik  ez zuen fenomeno hura ulertzen, nahiz eta aho-zabalik segitzen zuen. Baina beste arrazoi batzuk ziren orain aho-zabalik uzten zutenak: hilabete batzuk lehenago, izan ere, amonak hitz egiten zuen bakoitzean, aharrausika hasten zen Tomas, ia ezinbestean, hain iruditzen zitzaizkion haren iritziak beti-berdinak eta hain beste mende batekoak, hain aspergarriak eta hain gogaikarriak; orain, aldiz, amonaren arrakastak eta telebista-kritikako komentarista espezializatuen komentarioek uzten zuten aho-zabal, hala nola  Haize berriak telebistan ,  Sumendi bat Iritzi-Miritzin  edo  Altxor bat komunikabideetan  izenekoak irakurri zituenean, itzal handiko kritikagileek sinatuak. Tomasek etxean izan baitzuen, urte luzeetan, altxor hura, eta bera konturatu ere ez  

Eta Teresa, berdin. Hogeita hiru urte bitartean miretsi izan zuen ama, baita mitifikatu ere; gero, baina, desmitifikazioaren garaiak iritsi ziren; eta orain, berriz, Tomasengandik bereizi zenetik eta amaren barrikadaren alde berean sentitu zenetik, berriro hasi zen miresten. Bidaia guztiak baitira joan-etorrikoak, heriotzarekin lotutakoa ez bada. Eta amaren geneak baitzituen, eta geneen etxea defendatuko baitzuen Teresak, azken finean.

Baina Inesena beste kasu bat zen, geneetan markatua egon zitekeena, bai, baina geneetatik hara zihoana. Berak modeloa izan nahi baitzuen, pasareletako desfileetan jende guztiaren begiradak erakartzeko eta munduaren erdigunea izateko. Erdigunea, baina, amona Kontxiri zegokion bolada hartan, zalantzarik gabe.

Inesek, labur esanda, ezin eraman zuen amonaren arrakasta, disimulatzen ahalegintzen bazen ere.

Ongi oroit zezakeen, esate baterako, zer sentitu zuen eta nola sentitu zen, amonaren irudia telebistaz ikusi zuèn lehen aldi hartan, arnasa kendu baliote bezala, kizkurtuta eta uzkurtuta, bizitzaren eta zoritxarraren kaliza noiznahi ezpainetan. Baina berak  Inesek  bere urguilua zuen, eta ez zion, ez, hura adieraziko. Horregatik disimulatzen zuen, eta horregatik ematen zizkion zorionak amonari, beste jende guztiak bezala, bai, baina aparteko berotasunik gabe, barrutik beste sentimendu batzuk nagusitzen baitzitzaizkion:  Sumendi bat zara, bai, baina beste sumendi batek irents zaitzala: Vesubiok edo Etnak   .


Ez zegoen, baina, guztia galduta, ausaz 

Izan ere, ikasturtearen bukaera aldera, Inesen eskolako ikasleek jaialdi bat antolatu ohi zuten, eskolako areto nagusian: kantak, dantzak, eta hainbat abileziaren inguruko ekitaldiak; eta Inesek eta haren lagunek modelo-desfile bat prestatzen zuten urtero, azken bizpahiru urte haietan bai behintzat.

Urte hartan, baina, gogorik gabe zegoen Ines, bizi zuèn krisi larriak eraginda.

 Ez, aurten ez  esan zion Enarari.

 Nola ezetz  Ez al dakin  Teleikasleak  saiokoak etortzekoak direla, eta gure eskolatik hiru ikasle aukeratuko dituztela beren programarako  Horien artean, hobekien desfilatzen duena: beraz, edo hi, edo Ane 

 Eta hi, zergatik ez, Enara 

 Ez adarrik jo 

 Ez zakinat 

 Animo, neska  Ez al dun, bada, hire bizitzako ametsa telebistan azaltzea 

Arrazoi zuen Enarak, zer demontre  Hantxe ezusteko aukera, telebistan ateratzeko eta munduari norbait zela erakusteko, amonaren itzal bat baino zerbait gehiago  Izan ere, bere amona norbait zela erakusten ari zen telebistan, baina bera ez zen gutxiago izango, zer demonio   Bai, ahaleginak egingo zituen  Teleikasleak  saioko arduradunek aukera zezaten. Hasteko, hurrengo hiru asteetan ez zuen atsedenik hartuko  taldean ez zenean, bakarrik egingo baitzituen saioak, han bere gelan, edo etxeko korridore luzean, non baitzegoen ispilu handi bat.

Haren berri jakin zuenean, amonak muturra okertu, eta honela esan zion:

 Baina Ines 

Baina Inesek ez zion aurrera egiteko aukerarik eman, eta hantxe moztu zuen:

 Zu telebistan ateratzen zarelako ezin atera ote ninteke ni, bada  Baina beste bat da kontua. Izan ere, zurea eta nirea bi mundu dira, eta utz nazazu bakean, mesedez.

Eta amari esan zion:

 Nire aukera da, eta ezin dut huts egin.

 Ez hituzke gauzak horren estu hartu behar, alabatxo 

Gau hartan amets bat izan zuen, iragarki bati lotua: bertan, lurretik metro batera-edo, esku anonimo bat agertzen zen, coca-cola poto bati eusten ziona eta potoa, pixkanaka, makurtu zuena, likido ilun apartsua erortzen hasi zen arte, lurrean zegoèn edalontzi baten gainera; edalontziaren aldamenean, berriz, bera zegoen  Ines , zelai batean etzanda, txilborra airean, haizeak bitxilore bat ekarri zuenean auskalo nondik, kulunka batera eta kulunka bestera, Inesen txilborraren txulotxoan doi pausatu zen arte; gero, Inesek edalontzia hartu, erarik sentsualenean ezpainetaratu, eta off-eko ahots bat entzun zuen, Boni Bonenaren antzekoa:  Egun bat mendian: perfect  .

Ines, jarraian, esnatu egin zen. Pozik. Atsegin baitzuen ametsean bizi izandakoa. Eta hargatik-edo, sinesten hasi zen zortea behingoz bere alde izango zuela. Bai, bazekien amona Kontxik ez zuela ametsetan sinesten, baina beste jende askok bai, eta zergatik izan behar zuen amonak beti arrazoi 

Benetako orduan, baina, Ane aukeratu zuten.

Enararekin zegoen Ines, bozgorailuetatik epaiaren berri eman zutenean. Eta hain astindu bortitza sentitu zuen, eta hain txikia sentitu zen, bestalde, telebistan protagonista gisa azaltzeko aukera galdu zuelako, non burua makurtu eta bat-bateko tristura handi batek hartu baitzuen Ines, epaia entzun bezain laster:

 Lasai   animatu zuen Enarak.

 Aise esaten dun lasai, baina hilko banintz hobe 

 Ez esan hori gero 

 Ez dinat ezer balio, eta ez luken ezer galduko 

Eta iritsi ziren udako oporrak, eta oporrek ez zuten Ines sendatu.

Eta are okerragoak ziren etortzekoak 


Eta hala, egun batean, etxetik ez ateratzea erabaki zuen Inesek.

Eta amak esan zionean  baita aitak ere, alabarekin egiten zituèn irtenaldi haietako batean  psikologo edo psikiatra batengana eraman beharko zutela, Inesek erantzun zuen:

 Ez 

Azkenean, behartu egin zuten. Eta hala joan zen Ines psikiatraren kontsultara, behin eta bitan.

 Eta    galdetu zion amak psikiatrari.

 Alferrik. Bere maskorrean ixten baita, marraskilo bat bezala. Halakoetan, pazientzia dugu sendagai bakarra, baina lasai, marraskilo guztiei iristen baitzaie noizbait eurialdia.

 Batzuetan zaplazteko bat emango nioke    esan zion aitak, beste batean.

 Ezta okurritu ere    psikiatrak.

 Eta yoga egiten hasiko balitz    galdetu zion Emilik.

 Kalterik behintzat ez lioke egingo 

Baina Inesek ezetz eta ezetz, ez zela etxetik aterako.

 Etxean ere egin zezakenagu   tematu zen Emili.

 Ez 

Eta euritea iritsi beharrean, are lehorte handiagoan sartu zen marraskiloa. Eta Ines gero eta bakarrago bere maskorrean  baita gero eta ahulago ere, gutxi jaten baitzuen, apetitua gero eta urriagoa. Telebista ikusten zuen, besterik ez zuen egiten. Bai, bazekien telebista ikusteak min egiten ziola, telebista piztuak bere porrota oroitarazten baitzion etengabe, baina halaxe nahi zuen eta hura baizik ez zuen nahi  mina ez ezik, kontsolamendua ere aurkituko balu bezala bere min hartan.

Eta bere lagun Anek telebistan azaldu behar zuen egunean ere telebistari begira geratu zen Ines: hantxe bai, Ines, bere minarekin  

 Nahi dutena esango diten, baina hi lirainagoa haiz   esan zion amak, Ane pantailan azaldu zenean.

Baina gezurra zen, garbi ikusten zuen hura Inesek  

 Hik hobeto desfilatzen dun-eta   esan zion Emilik.

Baina hura ere gezurra zen, gezur errukiorra  hura ere garbi ikusten zuen Inesek 

Baina berak  Inesek  ez zuen errukirik behar, hori baino urguilu handiagoa baitzuen eta nahiago baitzuen mina errukia baino.

Berehala iritsi zitzaizkion munduko min guztiak batera, Anek desfilea bukatu eta ikusleak txaloka hasi zitzaizkionean. Erabatekoa izan zen Aneren arrakasta, eta erabatekoa zen Inesek sentitzen zuèn mina, barru osoa istant batean jan ziona eta zulo handi bat ireki ziona, bere izatearen neurrikoa, hain zegoen gorputzaz ahul eta arimaz gogogabe. Zulo hartan barrena galtzera zihoan Ines, beraz, konortea galduta, baina, geratzen zitzaizkiòn indar apurrak biltzen zituela, honela esan zien amari eta Emili:

 Ez naiz ezer, ezertxo ere ez 

 Ez txorakeriarik esan   erantzun zion amak, kementsu.

 Hala ere, ez desesperatu  esan zion Emilik, honek ere zerbait esan behar-eta , ezer ez izatetik izan baikaitezke zerbait, ez ahaztu.

 Mareatzen ari da   esan zuen amak.


Zerbaitetan arrazoi behar zuen Emilik, orduan gertatu baitzen mirari guztien gaineko miraria, ezer ez zela sentitzearekin batera kolpetik ezabatu baitzitzaizkion inbidia eta zeloak Inesi, baita urduritasuna eta ezinegona ere, bake neurrigabe bat nagusitzen zitzaiola, izeba Emilik inoiz esan bezala  eta berak  Inesek  inoiz amestu ez bezala, honek ez baitzuen ezereza amets eta zerbait izan nahi baitzuen betidanik, zerbait handia: Claudia Schiffer edo Naomi Campbell bezalako modeloa, edo Anne Igartiburu bezalakoa gutxienez.

Segundo batzuk izan ziren edo segundo bakar bat. Edo segundo hamarren bat izan zen, beharbada, baina eternidade oso bat balitz bezala izan zen, denbora labur hartan bizitzaren sekretua ulertu balu bezala.

Izan ere, zer izan zen bere ordu arteko bizitza  Besteekiko lehia etengabea: zu baino ederrago naiz ni, zu baino gazteago naiz ni, zu baino dirudunagoa naiz ni  ni naiz, ni naiz eta ni naiz, edo nik dut, nik dut eta nik dut: ni eta ni, nik eta nik. Eta lehia hark nekatu zuen, lehia hark agortu zuen, eta lehia hark, ondorioz, zoritxarreko egin zuen Ines.

Orain, ordea, ez zen ezer sentitzen  edo puntu bat sentitzen zen, nahi bada, eta puntuak ez zuen ederra zela erakutsi beharrik, ez jantzi beharrik, ez besteen begiraden menpe egon beharrik; jan ere ez zuen jan beharrik, ez kezkatu beharrik litxarrerien salneurriaz, izozkien prezioa igo zen ala ez.

Ez zen  ni , ez  n  eta ez  i , ez zen ezer. Edo, ezer izatekotan,  i -ren gaineko puntua zela sentitzen zuen, gehienik ere. Eta, nola ez baitzen  n , inori ez zion garaipen arkua erakutsi beharrik,  n -ak erakutsi behar izaten duen bezala; eta, nola ez baitzen  i , inori ez zion aginte-makila ere erakutsi beharrik,  i -ak askotan erakutsi behar izaten duen bezala.

Eta zer pozik sentitu zen, zeinen zoriontsu  Izan ere, gainetik kendu zuen inbidiaren eta zeloen zama astuna, baita beste mila kezka txororena ere, toneladak eta toneladak pisa ditzaketenak, eta bizipoza eta bizigogoa makurraraz, bere pisuarekin.

Bai, aurreko bizimoduak une ederrak ere eman izan zizkion, baita atsegin paregabeak ere: ikuskizun ikusgarriak, mokadu zaporetsuak, lurrin usainak, azal leunak eta musika bikainak, eta haiek ere gogoratzen zituen, nola ez bada  Baina orain, ezer sentitzen ez zelako zegoen, hain zuzen ere, ororen gainetik, eta horregatik, beharbada, bere oroimena hodei bat bezalakoa zen, atsegin haiek guztiak biltzen eta kulunkatzen zituena eta haiek baino atseginago zena.

Bake handi bat sentitzen zuen Inesek 

Sentimendu nagusi haren ondotik, ordea, arnasa hartzen zuela ohartu zen, baina ez zekien nola; ikusi ere egiten zuen, baina beste begi batzuk ziren haiek, barru aldera jiraturik balitu bezala; entzun ere egiten zuen, eta hitz egin ere bai, baina ez zekien nola.

Eta entzun egiten zuelako jakin zuen bere ama negar isilean ari zela. Zerbait esaten ari zen, gainera:

 Medikuari deitu beharko zionagu 

Emili ere hantxe zegoen, Inesek kopetan zuèn zapi heze bati eusten. Baita amari erantzuten ere:

 Ez, Tere, oraindik ez. Hago lasai. Nexka berehala etorriko dun bere onera, ikusiko dun 

Erdi lotan eta erdi esna zegoen Ines, ahoa zabaltzea erabaki zuenean:

 Ni ere budista egingo naiz. Eta yoga egiten hasiko naiz. Eta gaurdanik hasiko naiz gainera   konbertso bat bezala mintzatu zen Ines, jainkoen tximistargiak-edo ukitua.


Handik ordu pare batera, amona Kontxi etxeratu zen, Donostiako Herri Irratian egindako elkarrizketa batetik.

Baina hura bere etxea ote zen, ala eroetxea 

Sartu orduko ikusi baitzituen Teresa, Emili eta Ines egongelako alfonbraren gainean eserita, bizkarra zut eta begiak itxita, meditatzen baleude bezala.

Amona Kontxi etxean sartu zen, bai, baina han ez zion inork kasurik egin. Ez zuen, ez, tutik ere ulertzen, eta hura ulertzeko, modu bakarra ze goen:

 Zer arraio gertatzen da hemen   hain kemen handiz jaurti zituen hitz haiek, non batek ez baitzekien pertsona bat hizketan ari ote zen, edo trumoi bat lehertu zen.

Trumoiaren eztandarekin, istantean zutitu ziren Emili eta Teresa, baita Ines ere, handik gutxira.

 Zer gertatu da  Konta iezadazue   esan zien jarraian.

Eta Emiliren eta Teresaren artean kontatu zioten gertatua, batek xehetasun bat ematen zuela, eta besteak bestea.

 Baina hau egia al da, edo eroetxe batean sartu naiz   galdetu zuen amona Kontxik, halako batean.

 Egia da   erantzun zuten Emilik eta Teresak batera.

Eta, dudarik izan ez zedin, Inesek honela gaineratu zuen:

 Egi-egia da  Niri gertatua  Amets gozo bat bezalakoa izan da, ez dakit nola esan  puntu ezdeus bat banintz bezala, haizeak hara eta hona bultzatuta. Eta, hara eta hona nindoala, Ali Babaren lurralderaino ere joan naiz, lurrunezko alfonbra magiko baten gainean 

 Ali Baba esan dun  Behin baino gehiagotan pentsatu izan baitut Ali Babarengan, lapurra ote zen, kriminala ote zen, eta auskalo zenbat gauza gehiago. Baina nori lapurtzen zion Ali Babak  Aberaskumeei. Eta gaizki al dago lapurrei lapurtzea, e, Ines  Zer iruditzen zain  Galdera bikaina hori, e 

Baina Inesek bereari eutsi eta bere esperientziaren inguruan jarraitu zuen:

 Hemen nengoen eta han nengoen eta leku guztietan nengoen, hemen eta han gauza bera balira bezala 

 Nola izango dira, bada, hemen eta han gauza bera   ihardetsi zion amona Kontxik . Erotu egin haiz ala   Izan ere, gizaki libreak hemen baldin badira eta han esklaboak, nola izango da hemen han  Eta emakumeak hemen bagaude eta gizonak han, nola izango da hemen han  Gizartearen historia 

 Zergatik ez duzu nexka bakean uzten, orain sendatzen hasi dela dirudiela   moztu zuen Teresak.

 Sendatzen hasi dela  Hmmm   esan zuen amona Kontxik, muturra okertuz.


Sendatzen hasi ote zen, bada, Ines  Edo gaixoagotzen ari zen, beharbada, amonak susmatzen zuen bezala  Ezin jakin oraindik 

Handik gutxira, berriz, lotara joan ziren etxeko lau emakumeak, Emili ere bai, beste etxe batean bizi zen arren etxekotzat baitzuten beste hirurek.

Gertatuak gertatuta gero, Inesi kostatu egin zitzaion loak hartzea, baina azkenean hartu zuen, gauerdian-edo.

Eta amets bat izan zuen.

Etxeko egongelan zegoen bera  Ines , amarekin eta izeba Emilirekin batera, Aneren desfilea telebistaz ikusten, ordu batzuk lehenago bezala  baina, orduan ez bezala, Aneren arrakastarekin batera Ines ez zen mareatu, ez zorabiatu, eta bai puntu bihurtu: bene-benetako puntu bat, ordea,  i -ak gainean daramanaren antzekoa.

Ezustekoaz ohartu bezain laster, larritu ziren izeba Emili eta ama.

 Non hago, Ines bihotzekoa   esan zion honek.

 Non hago   errepikatu zuen hark.

Handik gutxira, amona Kontxi etxeratu zen, auskalo nondik.

Baina hura bere etxea ote zen, ala eroetxea 

Izan ere, egongelan sartu orduko, Emili eta Teresa aurkitu zituen, baina ez ordu batzuk lehenago bezala, Inesekin batera meditatzen, sekulako zarata eta zalaparta ateratzen baizik, batek eskuan eltze bat baitzuen eta besteak etxeko arrainontzia, leku batetik bestera, hotsa eta abarrotsa. Itxura guztien arabera, zerbait harrapatu nahian zebiltzan, bakoitzak adore handiz ipintzen baitzuen zerabilèn ontzia buruz behera, mahairen gainean edo hango eta hemengo paretaren kontra. Eta batean Emilik esaten zuen:  Non demontre hago orain  , eta hurrengoan esaten zuen:  Orain bai, harrapatu haut  , eta Teresak beste hainbeste. Arrain hegalari ikusezin baten atzetik ote zebiltzan, bada  Baina nahaste-borraste hartan Inesen barre-algarak ziren nagusi. Baina eta amonak bazter guztietara begiratu eta ez zuen Ines ikusten. Ez zuen ezer ulertzen, eta hura ulertzeko modu bakarra zegoen:

 Zer arraio gertatzen da hemen   oihu egin zuen.

Oihuaren bidez, Emiliren eta Teresaren arreta bereganatzea lortu zuen amonak. Eta Inesen barre zaratatsua ere hantxe eten zen.

 Zertan zabiltzate eltze horrekin eta arrainontziarekin    galdetu zien jarraian.

 Ines harrapatu nahi dugu 

 Eta non dago Ines  Eta zergatik harrapatu nahi duzue 

 Hara: Ines puntu bat da, hauts atomo bat, haize txikienaren menpe dagoena, eta esku-mugimendu soil batek dantzan jar dezakeena. Horregatik gabiltza ezin harrapaturik  erantzun zion Emilik.

 Egi-egia da   esan zuen Inesek bere ezerezetik, amonak dudarik izan ez zezan.

 Bai, baina oraindik ez didazue erantzun zergatik harrapatu nahi duzuen 

 Ez al dakizu, bada, Kontxi, puntu batek etxeko edozein zirrikitutatik egin dezakeela ihes, ate edo leiho junturetatik, esate baterako, edo mepansatik   erantzun zion Emilik . Eta kanpora joaten bada, akabo, erremediorik gabe galduko litzaiguke, kanpoko haize eztiena ere haize gordin gertatuko bailitzaioke 

 Edo, pentsa ezazu sukaldeko sua piztu, eta haize txiki batek hara daramala  Kiskali egingo litzateke   esan zuen Teresak.

 Eta hori guztia jakinda, eltzearekin eta arrainontziarekin zabiltzate     esan zuen amona Kontxik . Zertarako egin ziren aspiragailuak 

 Izan ere    esan zuen Teresak, begiak zeruraino zabaldurik, eta aspiragailuaren bila momentuan abiaturik.

Momentuan abiatu, eta momentuan itzuli zen.

 Utzi niri   esan zien amonak.

Eta gero esan zuen:

 Bat, bi eta hiru 

Eta oihu bat entzun zen ondotik, aspiragailua martxan jarri bezain laster:

 Iuuuuuufi 

Eta gero, aspiragailuaren zabor-poltsatik mintzatu zen Ines:

 Bai ongi, amona  Hauxe bai errusiar mendia  

Harrapatu zuten, bai, Ines, baina non gordeko zuten orain  Horra hurrengo arazoa  Zabor-poltsatik poltsa garbi batera pasatuko zuten, edo botila batean itxiko zuten, adibidez, kortxo eta guzti 

 Eta mermelada ontzi batean   Armairuan jasoak ditinat bizpahiru, badaezpada ere, bakoitza bere taparekin  esan zuen amonak.

Mermelada ontzi batean sartu zuten, azkenean.

Eta, orduan, bakean utzi zuten eta zorion beteak hartu zuen Ines, Budak hartua balego bezala eta Buda bera balitz bezala. Eta esnatu ere halaxe esnatu zen, munduko neskarik zoriontsuena sentitzen zela, Buda naiz, Buda naiz, Buda naiz 


Geroxeago, jakina, gau hartan izan zuèn ametsa kontatu zien Inesek beste hiru emakumeei.

 Primeran  Esan ninan yogan aurkituko huela sendabidea  Emiliren iruzkina . Horregatik, hemendik aurrera, biok elkarrekin joango gaitun Bodhidharma zentrora. Ikusiko dun zeinen pertsona interesgarria den nire yoga-irakaslea 

Baina, izebaren hitzak entzun bezain laster, ezker-eskuin mugitu zuen burua Inesek:

 Hemen han bada, ez dut hara joan beharrik, izeba. Zertarako nahi dut, gainera, irakaslea, ezertxo ere ez banaiz  Jan beharrik ere ez dut izango, puntu bat banaiz   konbertso bat bezala mintzatzen zen, zinez, Ines.

 Baina   esan zuen Emilik, jarraian mutu geratzen zela, neska urrunegi joan ez ote zen iritzita.

Amonak kontatu izan zion Inesi, behin baino gehiagotan, nola bera  amona Kontxi  gauetik egunera egin zen komunista, langileen egoera gaiztoarekin topo egin orduko, eta berari ere  Inesi  antzeko zerbait gertatu zitzaion, amets hartatik Buda bera baino budistago itzarri baitzen.

Eta ama ere, izeba Emili bezalaxe, hitzik gabe geratu zen, jakina. Amari, egia esan, esperantza geratu zitzaion txantxan-edo ari ote zen, baina ez, oso serio ari baitzen Ines. Eta orduan amona Kontxik esan zuen:

 Sendabidean ikusi zenuten atzo neska, baina nik esan nizuen ezetz  eta, Inesengana jiratzen zela, erantsi zuen : Burua nahastuta daukan ala  

 Ez, amona  ihardetsi zion Inesek . Inoiz baino hobeto nago. Eta gauza batean eman behar dizut arrazoi  bukatu baitira itxurak eta itxurakeriak, behin betiko  Nork esango zuen hauxe izango zela niretzat zoriona, amona: puntu bat, mermelada ontzi batean  eta mermeladarik gabe 

 Behin betiko esan dun  Zer esan nahi dun horrekin, puntu bat bahintz bezala biziko haizela, mermelada ontzi batean sartuta, sekulorun sekulotan: etxetik atera gabe, alegia  eta kasik jan gabe  Ez horixe 

 Zergatik ez, Paradisuan bezala sentitzen banaiz 

 Paradisu merkea dun hori, ordea, hire neurrira egokitutakoa, hiretzat bakarrik. Eta gu, zer  

 Ez, hori ez da egia, inoiz baino barrurago sentitzen baitzaituztet ama eta zu, izeba Emili eta nire lagunak, baita mundu osoko izakiak eta gizakiak ere, neure arnasaren erritmoan 

 Bai, baina nork egingo dizkit hik garai batean egiten hizkidan enkarguak   Nahiago bainuke hik ni hain barruan ez sentitzea, eta enkarguak egitea  Baina nola ulertuko didan hori, belaunetan nik dudan erreumarik inoiz izan ez badun 

 Ez dakizu zer den hau, amona, eta horregatik hitz egiten duzu horrela. Izan ere, puntu bat naiz eta, puntu bat naizelako, hegan sentitzen naiz, orain hemen eta orain unibertsoaren beste muturrean, mermelada ontzi baten barruan nagoen arren bestalde.

 Zer axola du horrek, unibertsoaren beste muturrean ere Bushekin topatuko bahaiz  Ez al dakin, bada, cowboy madarikatu horrek unibertsoa bereganatu nahi duela, Lurra bereganatuta gero 

 Barkatu, amona, baina orain beste  uhin  batean nago 

 Drogatuta hagoela esan nahi didan  Hala bada, lehenbailehen jarri beharko zionagu erremedioa 

 Ez didazu ulertzen, amona 



Amaren, amona Kontxiren eta izeba Emiliren kezka  Baita Tomasena ere 

Biharamunean, laurak joan ziren psikiatrarengana, aholku eske.

 Astebetean onera egiten ez badu, zentro espezializatu batean sartu beharko dugu   esan zion honek.

Amona Kontxik ez zuen sinesten Inesekin gertatzen ari zena. Eta bere interpretazioa egiten zuen gertatuari buruz: guztia elur-pilota batekin hasi zen, biloba telebistan ez azaltzea elur-pilotaren neurriko problematxotzat jotzen baitzuen amonak; gero, ordea, amona bera hasi zen telebistan agertzen eta, Inesen zeloak eta inbidia medio, gauzak nahastuz eta konplikatuz joan ziren, elur-pilota elur-jausi bihurtu arte. Eta orain elur-jausiak etxeko guztiak harrapatu behar ote zituen azpian  Ez, irtenbideren bat behar zuen korapilo hark 

 Errua nirea da  esan zuen izeba Emilik . Ez bainuen uste neska hain urrutira irits zitekeenik yogaren kontu horrekin 

 Ez  esan zuen amona Kontxik , errua nirea dun, telebistan azaltzeagatik eta neskaren inbidia eta zeloak areagotzeagatik  Beraz, Boni Bonekin nuèn kontratua hautsi beharko dinat, Ines sendatuko bada.

Eta, bururatu orduko, Inesengana joan zen amona, berria ematera:  Zaude lasai, Ines, zure problema ni telebistan azaltzea bada, ez naiz gehiago azalduko  . Baina Ines beste maila batean zegoen, beste uhin batean, eta uhin hartatik erantzun zion:

 Amona, nik ez dut problemarik: problema zurea da eta berdin zait zer egiten duzun 

 Eta Boni Boni esango banio ahaleginak egiteko hi telebista programaren batean ateratzeko    esan zion amonak, pentsaturik halako erabaki bat izan zitekeela irtenbidea, zeren, telebistan ez agertzeak gaixotu zuen bezala, pantailan agertzeak senda baitzezakeen Ines.

 Ez, orain ez dut grina hori, arnasa ongi hartzen ikastea baitut helburu, airea hegal eta airea janari 

Hurrenik, beste gauza asko pentsatu zituen amonak, baina pentsamendu sakabanatuak ziren, ondorio garbira eraman ez zutenak eta hainbat irudi oinarri zituztenak  paradisua, erreuma, puntua, mermelada ontzia eta abar , harik eta, azkenik, burura beste irudi bat etorri zitzaion arte, bat-batean: suge bat. Begiak poztu zitzaizkion amona Kontxiri, sugearen irudia buruan sartu orduko. Eta jauzi txiki bat egin zuen. Ondoren, bere buruari irri bat eskaintzen ziola, suge bat arrastaka imajinatu zuen, mahai gainean zegoèn mermelada ontzi batera hurbiltzen; imajinatu zuen, halaber, sugea mermelada ontziaren inguruan kiribiltzen; eta imajinatu zuen, finean, puntu bihurtutako Inesen oihua:  Ai, ai, aaaaaaaaaaaaaaaaaaaai  .

Eta, ezker eskua ukabil bihurtzen zuela, bere buruari esan zion:  Horixe dun neska honek behar duena: susto izugarri bat, ea behin betiko erreakzionatzen duen  .

Zer susto handiagoa Inesentzat, suge batek eragin ziezaiokeena baino  Izan ere, hainbesterainokoa zen Inesek ofidioei zien beldurra, non amona isilarazten baitzuen, honek bere haurtzaroko balentria hura kontatzen zuen bakoitzean, bi metroko suge bat laztantzera eraman zuenekoa, osabaren baserrian; eta hainbeste izutzen zuten, era berean, kobrek, sugegorriek, kriskitin-sugeek eta gainerako sugeek, non Inesek zappinga egiten baitzuen, haietako bat  denik txikiena ere  telebistan agertu orduko. Sugeak begi onez ikustera bultza zezakeèn gen hura ez baitzuen, ez, amona Kontxirengandik jaso, antza, eta honek huraxe behar baitzuen: suge bat, kosta ahala kosta  Nork emango zion, ordea, edo noren bidez lortuko zuen suge bat amona Kontxik  Tximista baino azkarrago etorri zitzaion izen bat mihira: Boni Bon  Auzi hartan ere Boni Bonek izan baitzezakeen giltza. Ez Boni Bon sugezalea zelako, baina bai hartarako bidean jar zezakeelako, telebistako aurkezle ospetsuak mundu guztiarekin harremanak zituenez. Bai, biharamunean hitz egingo zuen Boni Bonekin, biharamunean Iritzi-Miritzi saiora joan behar zuenez gero.

Handik gutxira, bere asmoen berri eman zien amona Kontxik Teresari eta Emiliri.

 Zizare batekin ere nahikoa izango duzu, ama   esan zion Teresak, apur bat beldurtuta.

 Gaitz handiak erremedio handiak  erantzun zion amonak.

Teresak eta Emilik begiak zabaldu zituzten, nork baino nork gehiago.



Boni Bonek ere ez zituen begiak gutxiago zabaldu, amona Kontxik Inesen historia kontatu zionean.

 Beraz, suge handi bat behar dut biharko, erdi lotan dagoena eta pozoirik ez duena, Boni Bon.

 Bai, ezagutzen dut sugezale bat, behin batean nire programa batera ekarri nuena, eta klase askotako sugeak zituena, neurri guztietakoak. Bai, bihar izango duzu metro bateko boa bat, hogeita lau ordurako anestesiatua.

 Neurri ona da, bai, metroa  Eta, erdi anestesiatua badago ere, konponduko naiz.

 Eta, gauzak ongi ateratzen badira  aurrera ekin zion Boni Bonek , pentsa ezazu programa berezi bat egin dezakegula zure bilobak, zuk eta hirurok, elkarrizketa librean, azken bolada honetan izan dituzuen gorabeherak azalduz. Eta gauzak ongi badoaz, beste lantxoren bat emango diot Inesi, nire aspaldiko ametsa baita elkarrizketatzaile nerabe on bat aurkitzea, bere adineko gazte problematikoekin solasean aritzeko.

 Zer egingo nuke nik zu gabe, Boni Bon    xamurtu zitzaion amona Kontxi.



Biharamunean, ate-hotsei adi egon zen amona, Boni Bonek esana baitzion konfiantzazko norbaitek emango ziola fardela, metro bateko boa gordetzen zuena.

Ilunabarreko zortzietan gizon bat heldu zen, furgoneta batean: amona Kontxik atea ireki, eta gizonak eskura luzatu zizkion fardel handi bat eta karta bat.

 Zer   galdetu zion Emilik, fardelarekin ikusi zuenean.

 Hementxe, oihanetako erroskila   erantzun zion amona Kontxik . Probatu nahi al dun 

 Ez, eskerrik asko   erantzun zion Emilik.

 Eta hik, Tere  

Goragale-keinua egin zuen Teresak.

Amona, azkenean, bere gelan sartu zen, bakarrik. Lehenik, kartazala ebaki, eta Boni Bonen mezua irakurri zuen:  Hortxe duzu metro bateko boa, anestesiaturik eta kaxa barruan kiribil eginik. Hemendik aurrera, badakizu, Kontxi: eutsi goiari  Muxu bat: Boni Bon . Gero, fardela desegin, eta hantxe ikusi zuen, hamaika lekutatik zulatutako kaxa batean sugea. Tapa ireki eta, bihotza azkartzen nabaritzen zuela, amonak bizkarra ukitu zion behin eta berriro boa izugarriari. Gero, sukaldera joan zen, non baitzeuden Teresa eta Emili afaria prestatzen.

 Eta    galdetu zion Emilik.

 Bai, boa bat da  berretsi zuen amona Kontxik.

 Boa bat  Hobe bai, Mikel Laboaren disko bat balitz    esan zuen Teresak.

Amona Kontxi kantatzen hasi zen, ahots isilaz, Inesek bere gelatik ezer ez entzuteko moduan:

 Burua ebaki banio, nirea izango zen, ez zuen alde egingo; baina horrela, ez zen gehiago sugea izango, eta nik sugea nuen maite 

Handik aurrera, ezer berezirik ez: afaldu, telebista pixka bat ikusi eta ohera.



Eguna argitzen hasi zenean, goizeko zazpiak aldean jaiki zen amona Kontxi. Gero, kaxa eskuan hartu, Inesen gelara hurbildu, atea kontu handiz ireki, kaxatik boa atera eta lurrean utzi zuen. Urduri zegoen, baina baita oso seguru ere egiten ari zenaz. Ondoren, biloba esnatu zuen.

 Hara, Ines  Ikusten al dun  

 Zenbatetan esan behar dizut, amona, ez zaidala zure mundua interesatzen    esan zion Inesek, artean erdi lotan.

 Ezta sugeak bisitan datozkigunean ere  

Hitza entzun orduko, kolpetik eseri zen ohean Ines, baita begiak zeruraino zabaldu ere.

 Hemen   esan zion amonak, hatz erakusleaz norabidea markatzen ziola.

 Ai, ai, aaaaaaaaaaaaaaaaaaaai   Inesen oihu histerikoa.

Baina amona ohetik jaiki, eta bilobaren ohe ertzean jarri zen; eta, besotik gogor heltzen ziola, esan zion:

 Ixo   eta Ines isildu zela aprobetxatuz, honela jarraitu zuen : Hemen han bada, zergatik ez dun pentsatzen sugea han dagoela eta ez hemen 

Ines, baina, berriro hasi zen oihuka:

 Kendu, kendu, kendu 

Eta sugearengana hurbildu, eta bi eskuetan hartu zuen amonak sugea, Emili eta ama gelan sartu zirèn une berean.

 Baina   esan zuten Emilik eta amak batera, amona urrunegi joan zela iritzita.

 Zuek ere ixo   moztu zituen amonak . Eta orain entzun, Ines: bukatu ditun txorakeriak  Hasteko, behar bezala gosaldu, hiruzpalau egun egin ditun-eta, ia mokadurik probatu gabe, meditatzen eta arnasketa ariketak egiten  Eta, indartzen haizenean, kanpora irten eta hoa eskolara, nexka batentzat kaltegarria baita gau eta egun gelan sartua egotea  Ados 

 Bai, amona, baina eraman sugea lehenbailehen hemendik 

 Eta Boni Bonek telebistara deitzen badin, joan egingo haiz, konforme 

 Bai.

 Hitza beteko dun, Leninen izenean   bere garaipena ziurtatu nahi izan zuen amona Kontxik.

 Baita Maoren izenean ere 

 Eta ez haiz unibertsoaren beste muturrera joango  

 Ez, jakina, Bushen eskua luzea da-eta.

 Hobe dun, bai, esandako guztiak betetzea; bestela   eta orduan, sugearen buruari eusten ziòn eskua aurreratu zuen amonak, mugimendu ezin azkarrago batez.

 Kendu, kendu, kendu    esan zuen Inesek, beldurrak airean garrasika.



Handik aurrera, Inesek hobera egin zuen, nabarmen, itzelezko sustoak errealitateraren zentzua berreskuratzen lagundu balio bezala, eta horrela, Boni Bonek berandu gabe deitu zien amona-bilobei, telebistan eman beharreko elkarrizketari buruz hitz egiteko.

 Goikoekin hitz egin dut eta, bon, onartu didate programa  esan zien Boni Bonek : Eta hara zer pentsatu dudan: zuk, Ines, amonari egin beharreko elkarrizketa prestatuko duzu, tonu familiar batean girotua, baina amonak ere bere galderak egin diezazkizuke zuri, bon, azken bolada honetan gertatu zaizkizun gauzen inguruan. Ni, berriz, hantxe egongo naiz, itzalean, konturen bat edo beste puntualizatzeko besterik ez. Zer iruditzen zaizue 

Handik bospasei astera izan zen elkarrizketa.

 Jaun-andreok, gaur elkarrizketa berezi bat eskaini nahi dizuet, Kontxi Elkano eta bere bilobaren artean. Mundu guztiak ezagutzen du Kontxi, telebista-izar ere bilakatu baitzaigu azken boladan. Noizbait entzun izan dionak badaki zein den bere ezaugarri nagusia: komunista da, eta harro dago komunista izateaz.

 Bai horixe   eten zuen amona Kontxik satisfazio handiz . Eta sasi-demokrataz jositako mundu honetan, gero eta harroago nago  Demokrata asko baitago gaur hango eta hemengo bazterretan, sasi-demokrata besterik ez dena. Gogoratu, bestela, zer gertatu zen Txilen Salvador Allenderekin. Eta nahi duzuena esango duzue, baina poltsikora iristen ez den demokrazia ezin daiteke inoiz ere benetako demokrazia izan. Izan ere 

 Bon, bon, bon  Horrela hasten bazara, Kontxi, denborarik gabe geratuko gara elkarrizketarako, eta ea lehenbailehen egiten dudan zure bilobaren aurkezpena. Izena  

 Ines Gabilondo  erantzun zuen hippy itxurako jantzi bat zeramàn bilobak, izeba Emilik aste pare bat lehenago erregalatu ziona, neskak hamabost urte bete zituèn egunean doi.

 Zure amonaren biloba zaitugu, Ines   Edo, bestela esanda, zu ere komunista ote zaitut 

 Neurri batean bai, ez bainaiz amona Kontxirekin alferrik bizi izan, hamalau urteotan; baina kristaua ere banaiz, larritasun baten aurrean aitaren egiteko ohitura dudanez; eta budista ere bai, yoga egiten dudalako, lasaitzeko ona da-eta, bere neurrian 

 Hiru gona dituen neskak bi soberan   esan zion amona Kontxik.

 Eta hirugarrena ere bai, nudisten hondartzan badago   Inesek.

 Ederra, bon, biribila   esan zuen Boni Bonek, barrez hasten zela.

Aurkezpenak, Inesek prestaturik zeukàn galdeketari ireki zion bidea: galdera zorrotzak ziren, amonak airos baino airosago erantzun zituenak, ohi bezala, su eta txinparta. Baina amonak ere egin zizkion Inesi galderatxo batzuk, eta hala kontatu ahal izan zien honek teleikusleei bere azken hilabeteetako esperientzia bortitz bezain berezia. Bestela, bizi baino biziago joan zen elkarrizketa ezohiko hura. Inesi igarri zitzaion, bai, hainbat momentutan, lan hartan hasi berria zela, baina erakutsitako dohainak askoz ugariagoak izan ziren, baita esanguratsuagoak ere, hanka-sartzeak eta akatsak baino. Programa bukatu baino lehen, berriz, Boni Bonek aldez aurretik hitzartutako eskaintza egin zion Inesi:

 Zorionak, Ines, zure esperientzia gorabeheratsu bezain aberats hori hain ongi adierazteagatik. Hala ere, amaitu baino lehen, mikroa libre duzu, ikus-entzuleei mezu edo aholkuren bat igorri na hi badiezu 

Eta eskumuturrari lotua zuèn erloju-uhalaren azpitik papertxo bat ateratzen zuela eta zabaltzen, batean kamerari eta bestean papertxoari so eginez, honela mintzatu zen Ines:

 Bai, hauxe esan nahi diet, eta hauxe esaten diet: ohar daitezela, gure itxura honen azpian, puntu bat besterik ez garela, beste puntu guztiak biltzen dituena bere baitan: senideak, lagunak, baina baita arraza guztietako gizon-emakumeak ere  horixe baita bizitzaren sekretua, neurriz kanpoko esperientzia batean ikasi nuena, yoga egiten ari nintzèn egun batean. Izan ere, puntu bat da apaltasunaren neurria, eta ezin dezakegu, apaltasunetik baizik, elkar maitatu, elkarri barkatu eta elkar eraman. Bai, bakoitza puntu bat dela sinesten dugunean aldatuko dugu mundua.

Berehala mugitu zuen aurpegia amona Kontxik, orain alde batera eta orain bestera, bere desadostasuna adierazteko:

 Oraindanik esaten dinat nik, Ines, hori ezinezkoa dela  Izan ere, gu, bai, puntu bat senti gaitezken, baina aberatsak eta multinazionaletako putreak inola ere ez  haiek beti sentituko baitira puntu eta beste zerbait: puntu eta koma edo bi puntu; edo hiru ere bai, puntu suspentsiboak hor baitaude  eta puntu suspentsibo horiek bonbaren bat edo inbasioren bat iragartzen diten beti, zoritxarrez, orain Iraken bezala 

 Zu zara, zu, emakumea    esan zion Boni Bonek, ikusleen adostasunezko barre eta txaloen artean.



Handik gutxira, beste ezusteko bat izan zen: ezusteko penagarria, baina.

Iritzi-Miritzi programaren hurrengo atalean gertatu zen, amona Kontxik sekulakoak bota zituenean, terrorismoa zela eta ez zela: hain sekulakoak, non Pepelu Pepetegi jaunak eta sor Purísima Amenabarrek alde egin baitzuten platotik. Zer esan zuen, bada, amona Kontxik  Hauxe: ETArekin ere hitz egin behar zela, mundu guztiarekin hitz egiten zen bezala, gatazka politikoak gainditzeko. Eta Pepelu Pepetegik ezetz, ETAk biolentzia erabiltzen zuen neurrian, biolentziarekin ez baitzegoen hitz egiterik.

 Gezurra   esan zuen amona Kontxik . Izan ere, ETAk bonba atomikoa balu edo hidrogeno bonba, eta orain baino mila aldiz biolentoagoa balitz beraz, nork jartzen du dudan Espainiako gobernua biharamunean bilduko litzatekeela mahai batera  Eta larri ibili gure independentzia aldarrikatuko ez lukeen 

 Terrorismoaren apologia egiten ari zara   oihukatu zuen Pepelu Pepetegik.

 Ez, jauna  Ni egia galanta esaten ari naiz. Izan ere, Espainiako gobernuak ETArekin hitz egiten ez badu, ez da erakunde armatuak indarkeria erabiltzen duelako, zuek esaten duzuen bezala, baizik eta behar adina indar ez duelako 

 Terrorista   esan zuen Pepelu Pepetegik.

 Terrorista   errepikatu zuen sor Purísima Amenabarrak.

 Terrorista zure aita, Pepelu Pepetegi, Errepublikaren gobernu legitimoaren aurka altxatu zelako armak eskuan, eta terrorista zu, zure partiduaren politika neoliberalak inoiz baino jende gehiago hiltzen duelako, gerra bat piztuz hemen eta beste bat han, zuen dirutxoen eta zuen interesen arabera  Eta zu ere berdin, sor Purísima: terrorista zu, Erromarekin bat egiten duzulako eta Erromak munduan dagoen gosearekin bukatuko bailuke, bere katedral handiak, altxorrak eta beste ondasun guztiak gosearen aurkako kanpainen alde erabiliko balitu  Aita santuak kondoiaren aurka darabilen politika ez aipatzeagatik, hiesari ateak zabaltzen dizkiona, miseriak jotako munduko herri guztietan 

 Ni ez nago urdanga lotsagabe baten ondoan egoteko prest, eta banoa hemendik   esan zuen Pepelu Pepetegik.

 Eta ni ere bai, amen   sor Purísima Amenabarrek.

Argi gera bedi, kontu honetan guztian, amona Kontxi izan zela hitz haiek esan zituena eta ez liburu honen egilea, honek ez bailuke hark bezala bukatu nahi, inola ere. Non  Martuteneko ziegetan esan duzu, irakurle  Bingo  Eta Boni Bon ere auziperatu zuten, programa ez eteteagatik, auzia nola bukatuko den inork ez badaki ere, isun batekin konponduko ote den, edo espetxeratu egingo ote duten bera ere, amona Kontxi bezala: jujeak erabakitzen ez duen artean, ezin jakin.



Jendearen haserrea, amona Kontxi atxilotu zutelako  Eta sindikatuek, eta hainbat herri-erakundek manifestazioa antolatu zuten, jakina.

Ines ere bere onetik aterea zegoen, eta zerbait egin behar zuen, zerbait berezia. Desfile bat, agian, eskolako lagunekin  Egitekotan, desfile berezi bat egin behar zuten, ordea, mozorro dotore batzuekin. Edo biluzik aterako al ziren,  Full Monty  izeneko filmean bezala  Batera zein bestera, desfile bat egingo zuten, bai, beste neska guztiak ados bazeuden bederen.

Ados zeuden. Desfilearen nolakoan, aldiz, iritzi kontrajarriak izan ziren, batzuek modu batean nahi baitzuten eta besteek bestean, harik eta gehiengoak erabaki zuen arte bikiniz jantzita egingo zutela; hartaz aparte, azalean margotuta, bi lelo eramango zituzten, bata aurrean, eta bestea atzean:  Errepresiorik ez  , eta  Kontxi askatu  .

Eta hala, bada, manifestazioaren antolatzaileekin mintzatzen zirela, desfilea Martuteneko kartzelaren aurrean egitea adostu zuten, manifestazio burua hara iristean.

Esan bezala egin zuten.

Polizia han zegoen, jakina, bi lerrotan banatuta  lehen lerrokoek borrak zeramatzaten, eta bigarren lerrokoek fusilak, gomazko balak jaurtitzeko prest , manifestariak kartzela aurrera iritsi zirenerako. Jarraian, albo batetik, furgoneta bat heldu zen, nondik hogei neska irten baitziren, bana-banaka, guztiak bikini gorriz jantzita.

Eta jendea oihuka hasi zen orduan   Errepresiorik ez  ,  Kontxi askatu   , polizia nora ezean geratzen zen bitartean. Handik gutxira, baina, egoeraren jabe egiten ziren neurrian, irainak eta irri lizunak egin zituzten poliziek, baita txistetxoak ere:  hemen ditugu, hementxe, neurri-neurriko kontsoladoreak, gure putatxoentzat ,  kontuz ibili, bestela ipurdian tas-tas   harik eta lehen lerroan zegoen polizietako batek pauso bat aurrera eman eta oihu egin zuen arte, borra batera eta bestera astinduz:

 Putatxoak ez, puta galantak zuek 

Baina nesketako batek, iraina jasan ezinik, poliziari aurre egin, eta halaxe esan zion:

 Hire ama bai putatzarra, hi horrelako putakumea izateko 

Jarraian, poliziak eraso egin zion neskari, eta, handik aurrera, kaosa, beste polizia guztiek ere bide beretik jo baitzuten. Ondorioa: kolpeak, atxiloketak eta abar. Eta neska gehienak ere atxilotu egin zituzten, baita eraman ere, furgoi polizialetan, gobernu zibilera, nora bildu baitziren, halaber, manifestarietako asko eta asko.

Hurrengo goizean askatu zituzten.

Baina neskak ez ziren harekin konformatu eta, prentsaurreko bat eman ondoren, komunikabide guztiak aprobetxatu zituzten  egunkari-aldizkariak, telebista-kateak eta Internet  manifestazioan gertatuak salatzeko eta jasotako kolpeen seinaleak  hamaika argazkitan jasoak  zabaltzeko, baita manifestazioaren kontsignak ere, berriro:  Errepresiorik ez  ,  Kontxi askatu  .

 Ama, triste nago amonagatik, baina triste bezain pozik nago, haren alde egiten ari garenagatik  esan zion Inesek.

 Kartzelan eguzkia dute preso, baina eguzkiak leku guztietatik argi   erantzun zion amak.



Hurrengo igandean, Inesek bere amona bisitatu zuen.

Bakarrik zeuden, hartarako prestatutako gela batean:  bakarrik zeudela  esatea hitz egiteko modu bat besterik ez da, jakina, kamera ezkutu ahalguztidun batek gainbegiratzen baitzituen bisitaren nondik-norakoak.

 Zorionak  esan zion amona Kontxik, biak besarkada batean korapilatzen zirela . Nik uste ninan modelo guztiak zera batzuk zirela, hik badakin, baina ez. Denbora berriak ditun hauek, eta nik ere aldatzen hasi beharko dinat 

 Kostatuko zaizu, amona 

 Ordenadoreekin ere ederki moldatzen naizela ni gero, Ines  

 Bai, alde horretatik aurrera egin duzu, hori ezin uka, amona  eta, belarrira hitz egiten ziola, esan zion : Lehen komunista zinen, eta orain  komunista.com .

 Edo  kom.txi    esan zion amonak, biak barrez hasten zirela.

Jarraian, Inesek kontatu zion, modurik hotzenean  baita grafikoenean ere, keinuak noiznahi erabiliz , nolakoa izan zen manifestazioa, mihira zetozkion biraoak eta madarikazioak irentsiz.

 Eta ni ere   esan zion halako batean Inesek, eskua mugimendu elektriko batean ipintzen zuela, astindu egin zutela adierazteko.

 Non 

 Hemen  eta ipur-masailetara eraman zuen hatz erakuslea.

Xehetasun haiek, ordea, sutan jartzen zuten amona. Eta honek masailak puztu eta ahotik jaurtitzen zuen ahoan pilatutako airea kolpetik  edo  Zzzerriak   edo antzeko purrustadaren bat ateratzen zitzaion, ahopeka betiere, ziztuen artean, hitzak hotsen artean mozorrotzeko.

Eta hizketan eta hizketan egon ziren, eta amona Kontxik bihotza zabaldu zion Inesi, bisita bukatzear zenean:

 Gogoratzen al haiz nola umetan musu gutxi ematen nizkinan, ipurdian bat bera ere ez, iruditzen zitzaidalako muxuek eta laztanek bigundu egiten zituztela haurrak, eta haur bigunekin ezinezkoa zela iraultza  Bada, orain, jakin ezan gustura emango ninala musu bat hortxe.

 Galtzak jaitsi beharko ditut 

 Oraindik gehiago  Baina bai, jaitsi pixka bat gehiago, ubelunea ikusteko 

Zutik jarri, eta galtzak jaitsi zituen apur bat Inesek. Eta amona makurtu zen, eta halaxe esan zion bilobari:

 Behin lan hauek hartuta, hiru musu emango dizkinat: pa, pa eta paaa 

Segidan, ahots bat entzun zen:

 Les conmino a que no empiecen a hacer cosas raras 

 ¿Cosas raras   esan zuen amonak . Entzun al dun 

Eta, orduan, barrez eta barrez hasi zen Ines, barrez eta barrez hasi zen amona Kontxi.

 ¡La visita se ha acabado 

Bisita bukatu zen, bai, baina barrez eta barrez segitzen zuen Inesek, barrez eta barrez amona Kontxik.



Esker oneko eta mirespenezko berrogeita zazpi e-mail jaso zituen Inesek Interneten, manifestazioaren ostean. Guztietatik, baina, batek piztu zion bereziki arreta, besteekin konparatuta gutun bakana zelako guztiz. Honela zioen:

 Tommy Tom naiz, Boni Bonen semea. Hamalau urte ditut, gurasoekin bizi naiz Donostian, eta esango dizut zergatik idazten dizudan.

Lehen ere idaztekotan egon nintzaizun, aitaren programa hartan atera zinenean, zure amonari elkarrizketa bat eginez.

Baina orain beste zerbaitegatik idazten dizut.

Izan ere, lehengoan manifestazioan egon nintzen, eta badakizu zer   Ez zitzaidan deigarria gertatu kartzela aurrean bildutako jendearen kopurua, ez jendeak botatako kontsignak eta oihuak, ez zuen desfilea  Zer gertatu zitzaidan, bada, deigarri  Askoz ere gauza xumeago bat, pista bat emango dizut: egia ote da munduaren ederra txulo txiki batean sar daitekeela 

Gustura ikusiko zintuzket egunen batean, zuri ongi irudituko balitzaizu, hemen Donostian edo hor Intxaurrondon, zuk nahi duzuna.

Erantzun, mesedez .

Irakurri zuenean, ezustekoak hartuta sentitu zen Ines, hain zen gutun hura bitxia; baita misteriotsua ere, nahiz eta Inesek bazuen susmoa   susmo bat baino gehiago ere bai  mutil hura zertaz ari zitzaion zer deigarri hartaz ari zitzaionean; baina susmotik ziurtasunerako jauzia nahi zuen  nahiz eta, beste alde batetik begiratuta, beldur zen, ez baitzekien halako mutil baten aurrean bere nortasunari eutsi ahal izango zion, hain zirudien Tommy Tomek, gutunean idatzitakoaren arabera, lotsagabea eta ausarta. Harik eta jauzi egitea erabaki zuen arte, erantzun labur bat ematen ziola:

 Ados.

Zurriolako hondartzan gera gaitezke, bihar, arratsaldeko 7etan.

Ines .

Biharamunean, ez batak eta ez besteak ez zuten, ez, huts egin  Tommy Tom zima-luze bat zen, eta bakeroz jantzita zihoan; Inesek, berriz, tripatxoa agerian zuen, baina, txilborraren parean, sedazko gerriko bat zeraman, txilborra estaltzen ziona.

 Aizu, Tommy, ni ez naiz adarretatik dabilen horietakoa, eta jakin nahiko nuke zein den liluratu zintuen txulotxoa, munduaren ederra laburbiltzen duena   esan zion Inesek, elkar ikusi, elkarren aurkezpena egin, eta elkarri bi hitz egin ondoren.

 Ez dakit nola esan, baina esango dizut, nola edo hala  ihardetsi zion Tommyk, hasieran urduri . Guztia manifan gertatu zen, zuen desfilean, furgonetatik hogei neska atera zinetenean, bata bestearen ondotik, zu azkena. Izan ere, bakoitzak bere gutiziak ditu, eta mutilok ere baditugu geureak, neskei lotutako kontuetan: bati gustatzen zaizkio begiak, eta beste bati sudurra; honi bularrak, eta hari ipur-masailak, barkatu hain gordin mintzatzen banatzaizu  Niri, berriz, txilborrak gustatzen zaizkit  eta hara zer gertatu zitzaidan: hasi zen lehenengo neska desfilatzen eta, azalean margotuta zituen letren artean, txulotxo bat ikusi nion, besterik ez; bigarrenari eta hirugarrenari, berdin; eta beste guztiei ere, berdin, baita hemeretzigarrenari ere; baina hogeigarrena zu zinen, eta badakizu zer gertatu zitzaidan 

Ongitxo zekien Inesek zer gertatu zitzaion, baina zalantzan egon zen baietz edo ezetz erantzun behar ote zion. Harik eta buruan ama-amonen maite-istorioak gurutzatu zitzazkion arte, bienak ere porrot handi batean bukatu zirenak, ez amak eta ez amonak iniziatibarik izan ez zutelako beharbada, erromantizismo pasibo batean murgiltzen zirela. Eta orduan, ama-amonek ez bezala jokatzea erabaki zuen, ausart eta adoretsu, konplexurik gabe, bere nortasunak eta bere kontzientziak adierazten ziotenaren arabera, aurrean zuèn mutila Tommy Tom bazen ere, Boni Bonen semea:

 Bai.

 Badakizula    esan zion Tommyk, ezusteko ezusteak erreakzionatu gabe uzten zuela, ezpainetan irri sinesgogor bat loratu zitzaion arte.

 Bitxilore bat ikusi zenuen, ezta  

 Nola dakizu    galdetu zion Tommyk, harri eta zur, begiak zeruraino zabalduz.

 Sorgina ere banaiz. Gainera, ez zara lehena 

 Ez naizela lehena     galdetu zion Tommyk, harri eta zur ber bi.

Handik gutxira, baina, are gehiago zabaldu zituen begiak Tommyk, Inesek gerrikoa delikadezia handiz askatu eta txilborra agerian utzi zuenean.

 Zer iruditzen zaik    galdetu zion Inesek.

 Bitxilore horri muxu bat emateagatik, belaunen gainean egingo niken hemendik Bilborako ibilaldia, joan eta etorri 

 Zertarako, gero ospitalean hilabete egiteko  

 Edo munduari buelta osoa emango nioken, belaontzi batean, hiregatik zerbait handia egiten duen lehen mutila izan nahi bainuke 

 Eta zergatik ez dizkiok heure etxeko sukaldeari bueltatxo batzuk ematen, afaritxo bat prestatzen didaan bitartean  hire gurasoak etxean ez daudenean, adibidez 

 Ez zakinat sukaldean 

 Bada, ikastaro trinko bat egin beharko duk Argiñanorekin-edo, bestela jai 



Kartzelara egindako hurrengo bisitan, Tommy Tomekin bizi izandako anekdota kontatu zion Inesek amona Kontxiri.


