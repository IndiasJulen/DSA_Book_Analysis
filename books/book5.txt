
 Bai, nor da 

 Kaixo, Joana, ni naiz, Aitor. Zer moduz 

 Hi, zera, zee  Adarra jotzera  Utz nazak bakean, hi  Orain ez zeukaat hirekin hizketan aritzeko gogorik. Ez diat hirekin denbora gehiago galdu nahi.

 Lasai, Joana, zaude lasai. Zurekin hitz egin nahi nuke patxadan, atzokoa argitzeko.

 Atzokoa argitu  Bueno, bueno, hi, nahikoa diagu. Orain zer duk, bonbilla konplejua 

 Ez horrela jarri, neska. Hitz eginez gauza asko argitu daitezke eta.

 Hik dituk potroak, hik  Atzokoa argitzera heldu al haiz  Atzokoa atzo bertan aski argi gelditu zuan niretzat, motel. Nik behintzat aski argi ikusi nian ikusi behar nuena. Oseake, lasai egon hadi. Ez ezak alferrikako lanik hartu.

 Beno, Joana, badakit oso haserre zaudela, baina ez pentsa ni ere oso ederki sentitzen naizenik. Eta gutxienez atzokoari buruzko argibideren bat eman nahi nizuke. Aurren-aurrena esan nahi dizut ez dela zuk pentsatzen duzuna.

 Eta hik ba al dakik nik zer pentsatzen dudan  Joode, ederki espabilatzen ari haiz denbora gutxian  Orain nire pentsamenduak ere badakizkik, orduan  La ostra 

 Lehen ere esan dizut, Joana, lasaitzeko, bakarrik gauza batzuk argitu nahi dizkizudala, hitz egin, besterik ez. Ez dut nahi hala ez denik pentsatzea.

 Ez diat deus ere pentsatu beharrik izan, motel. Lasai egon hadi. Dena ikusi nian argi eta garbi. Ikusitakoarekin nahikoa diat, motel, ez diat gehiagoren beharrik. Seiak arte hire lagun berri horrekin, eta nitaz ahaztu, normala.

 Banekien hortik joko zenuela, Joana. Banekien zer pentsatuko zenuen. Horregatik hitz egin nahi nuen zurekin. Baina telefonoa ez da biderik egokiena gauza hauetarako, nire ustez, beharbada 

 Ez telefonoa eta ez deus  Hirekin ez diat hitz egiteko gogorik.

 Hala ere, telefonoz ere zerbait hitz egin genezake. Igual nahikoa da gauzak baretzeko bederen, Joana.

 Herorri bare ederra, hi. Atzo izorrai jo eta orain hemen, lata eta zikina jarrita. Eman ezak bakea, motel, bakea eman ezak 

 Ez dela zuk uste duzuna, Joana. Iazko udalekuetan ezagututako lagun bat besterik ez zen atzoko neska hura.

 A  Hori besterik ez  Neska begi-berde, ile-beltz, gorputz bikaineko neska bat besterik ez  Ba  Hori bakarra baldin bada, ez da deus ere. Baina, hik zein engainatu behar duk, ordea  Hik zer uste duk, hi bakarra haizela espabilatua eta besteok behatza txupatzen dugula  Ai, la ostra  Bakea behar diagu, e 

 Ez da hainbesterako ere izango, neska. Bai, Irati ez da oso aldrebesa, baina nik ez diot itxura fisikoari hainbesteko garrantzirik ematen. Besterik gabe, agurtu egin behar nuen, eta hori izan zen guztia. Uler ezazu, Joana. Ahal nuen azkarren itzuli nintzen kafetegira, baina ordurako zu…

 Ahal huen azkarren  A, bai, barka ezak, hi. Gizajoa  Hi korrika eta presaka kafetegira nire bila eta ni falta. Hara, azkenean nik izango ditiat kulpak.  Ahal nuen azkarren  esaten du gainetik, lotsa gutxirekin. Eskerrak ahal huen azkarren itzuli hintzen. Lasai ibili bahintz oraindik beste hori agurtzen ariko hintzen. Ordu eta laurden lagun bat agurtzeko. Ala Jaungoikoa  Ez haiz makala hi lagunak agurtzen. Nolakoak ote dituk hire hitzaldiak  Proportzioan luzeak behintzat bai.

 Beno, beno, Joana. Aski izango dugu hainbeste ironiarekin 

 Hi, niri ez hasi,  beno, beno  eta horrelako txorradekin, e  Niri normal hitz egin. Hire euskara txoro horrekin ere nazkatzen ari nauk. Eta nirea ez duk ironia, hirea duk ironia. Mekauen la letxe  Lagun bat agurtzeko ordu eta laurden. Eskerrak ez zineten bazkaltzeko gelditu. Baina hik zer uste duk, ni tonta naizela  Atzo horrelako plantoia eman eta orain hemen telefonoz lata eta zikina. Flipatu egiten diat hirekin, motel. Egia esaten diat, flipatu. Atzo horrelako marroia tragatu, eta hi orain hemen zurikerian. Zein engainatuko duk 

 Gauzak esajeratzen ari zara, Joana. Eta orain zurekin ari banaiz gauzak esplikatu nahian, zerbaitengatik izango da. Iratirekin zerbait nahiko banu, harekin ariko nintzateke orain hizketan, eta ez zurekin, Joana.

 Horixe, atzo hari denak esan eta gaur nire txanda. Hirea ezagutzen diagu. Zurikeria eta hitz politak. Hori duk hire estiloa. Aspalditik ezagutzen diat hire pose faltsu hori.

 Nirea ez da pose kontua, Joana. Ni horrelakoa naiz. Niri gauzak garbi uztea gustatzen zait beste edozeinekin ere. Eta zurekin garbiago. Ez ahaztu nire neska-laguna zarela. Beno, orain arte behintzat.

 Hire neska-laguna  Horixe hire neska-laguna naizela. Nola ez, ba  Baina zenbat neska-lagun dituk hik  Irati delako pintamonas hori ere hire neska-laguna izango duk, noski  Zer uste duk, ez haudala ezagutzen  Lehenago ere ikusi haut behin baino gehiagotan horren atzetik, motel. Institututik aterata korrika muturrak hautsi beharrean, atean zain ote dagoen ikustera.

 Zer ari zara esaten  Behin bakarrik etorri da gure institutura.

 Bai, eta orduan han gelditu hintzen hizketarako ere gauza ez hintzela. Zilbortxoan daukan pirtzinari begira, tonto baboso baten antzera.

 Neska, neska, hori da imajinazioa zurea. Bai, badakit egun hartan urduri jarri nintzela, baina besterik ez. Ez nuen espero, eta horixe izan zen guztia. Eta pirtzinarena, egia esan, nik ez nion erreparatu ere egin Iratiren zilborrari, neska. Zurekin eta beste lagun batzuekin geundela azaldu zela guregana eta bi hitz egin genituela. Besterik ez dut gogoan, Joana. Eta gainera 

 Besterik ez al duk gogoan  Ongi memoria txarra duk hik nahi duanerako. Ez al hion, ba, muxu bat ere eman  Bueno, bat ez, bi. Eta ez hori bakarra, tomatea baino gorriago jarri hintzen, motel. Ez zekiat zergatik. Emozioa izango zuan igual, edo bestela kalentura behetik goiti. Badakik mutilok non daukazuen burua. Nik ederki 

 Zer kalentura eta zer emozio, neska. Ez daukazu imajinazio txarra. Buruari ez hainbeste buelta eman. Gauzak ez dira horren konplikatuak eta. Badakizu ni edozer gauzarekin gorritzen naizela. Oso lotsatia naizelako da. Orain bertan nire gelara ama sartzen bada, gorritu egingo naiz, baina ez nago nire amarekin maitemindua.

 Oso bizkorra haiz, Aitor. Hik bai agudo aldatu konbertsazioa  Baina nirekin alferrik ari haiz. Zer deitu didak, hire amaz hitz egiteko 

 Ez. Gutaz hitz egiteko deitu dizut. Baina biren arteko elkarrizketa ezinezkoa izaten da batek nahi ez duenean.

 Elkarrizketa ez duk batek entzun nahi duena besteak esatea, egia esatea baizik. Oraindik ez duk hire hanka-sartzea onartu. Onar ezak atzo pasa egin hintzela, eta gero hasiko gaituk hizketan, jode 

 Denbora gehitxo egin nuela Iratirekin  Bale. Baina zu ere ez zeunden bakarrik, eta ni lasai nengoen, Joana. Beñat eta Mirenekin zeundenez, ez nuen uste horrela jarriko zinenik. Hara, zuk ere badituzu zure gauzak Beñatekin, eta ni ez naiz jartzen eroa bezala.

 Beñatekin nire gauzak baditudala  Baina zer esaten duk, motel  Beñat gure laguna duk eta kito  Ikastolan hasi eta institutura arte.

 Gure laguna, noski, baina iaz izan zenuten zuen rollotxoa, ez  Nik behintzat nahiko enrollatuak ikusten zintuztedan. Ez al da hala, Joana  Normala ere bada. Hamasei urteko neskatxa institutuan batxilergoa egiten eta mutilik gabe  Nik ulertzen dut 

 Enrollatuak  Berak enrollatu nahiko zian, hi. Nik behintzat ez nian horretarako interesik. Bere nota txarrak zirela-eta hurbildu ninduan pixka bat, besterik ez.

 Beñaten nota txarrak  Baina hori ez da iazko kontua, Joana. Hori urterokoa izan du Beñatek. Baina, ez zaidala axolarik. Nik ez dizudala horregatik konturik eskatzen.

 Kontuak eskatu  Horixe bakarra behar diagu. Eta gainera gure artean zerbait izan bazen ere, haiek pasatako kontuak dituk. Orduan gu biok ez gintuan elkarrekin ateratzen. Beraz, txorakeriak esaten ari haiz, Aitor. Orain badakik Beñat eta Miren erdi liatuta dabiltzala.

 Bai, horixe, erdi liatuta. Esaiozu Beñati belarrira zurekin atera nahi duen, ea zer esaten duen. Zuk ez daukazu zilborrean pirtzinik, baina beharrik ere ez, nonbait. Zuk goraxeago dituzu Beñat liluratzeko beste bi arrazoi. Eta zuk ederki dakizu hori. Nik bezalaxe.

 Begira ezak, Aitor. Isilik egon hadi txorrada horiekin, komentario matxista horiekin. Nik ez zekiat Beñaten arrazoiak zein diren, baina niri ez zidak lorik kentzen mutil horrek. Hirea beste kontu bat duk. Hirea eta Iratirena diferentea duk. Konturatuta nagok ederki, e, nola altxatzen dituen besoak goiti, behin eta berriz, bere zilbortxoa hiri erakusteko. Eta hi han, begirik ezin kendurik.

 Egia esatea nahi baduzu, bai, zerbait gogoratzen dut. Galtzak nahiko behean izaten ditu eta elastiko motx samarrak erabiltzen ditu, baina besterik ez.

 Besterik ez esaten duk  Besterik ez  Eta azken aldian niri ematen ari haizen lata nire arropak eta janzkerak aldatzeko esanez   Zergatik ez dituzu horrelako galtzak erosten  Zergatik ez halako kamisetatxoa  Jertse hau luzeegia daukazu  

 Zenbatetan esan dizut nik horrelakorik, Joana  Eta gainera, gaizki esana al dago  Zuk ere luzitu ditzakezu zure enkantuak.

 Enkantuak, enkantuak  Zer uste duk, subnormala naizela  Hik Iratiren tripatxoa ikusi nahi duk nirean, Aitor. Ba, jakin ezak nik ez dudala triparik erakutsiko. Oseake, badakik. Hik itxura bai, santu itxura eta fraide hizkera, baina hi ere beste guztiak bezalakoa izaki, ordea. Zuek pitoarekin pentsatzen duzue. Hori da zuen arazo eta kezka bakarra, Aitor.

 Baina, zer pito eta zer pitokeria  Mesedez. Niri zure tripatxoa gustatzen zait, eta erakusteko modukoa delako bakarrik esaten dizut erakusteko, neska. Besterik ez. Eta ez baduzu nahi, oso ongi. Ni zure zilbortxoaz ari nintzen, eta ez beste inorenaz.

 Isilik egon hadi, isilik. Hobeto hago eta. Ez ezak gezurrik esan. Hire bururik ez duk engainatuko eta ni gutxiago.

  Nik esaten dizut euskalduna eta konprometitua izateko ez dagoela gaizki jantzi beharrik. Hori bakarra. Askoz ere guapagoa egongo zinatekeela itxura pixka bat zainduko bazenu. Ongi janzteak ez duela txoroa zarela esan nahi.

 Hori bazekiat nik hik esan gabe ere. Horraino ailegatzen nauk. Ni irekia nauk, tolerantea. Ez hi bezala. Ukabila baino itxiagoa.

 Irekia zarela badakit, Joana, baina gauza batzuetan. Orain, esate baterako, nirekin nahiko estu ari zara jokatzen. Harro antzean ikusten zaitut, oso goitik hitz egiten. Eta nik uste, xalotasunean handi izatea dela gizakiaren biderik egokiena. Eta maitasunak askatasuna esan nahi duela uste dut, eta ez presondegia. Txori libre, eta ez mirabe. Eta zure jarrera 

 Bueno, bueno, bueno  Aski diagu, hi  Zer deitu nauk, maitasun lezioak emateko  Zeinek eta hik  Hi, beste xalotasun horren konturik ez diat kozkorrik ere ulertu. Ez hasi niri hire filosofia kontuekin. Niri garbi hitz egin iezadak, faborez. Ez zekiat zertan habilen nirekin, baina bilau itxura ere hartzen hasia nauk hiri.

 Joana, urrutiegi zoaz, neska. Sutzen ari zara eta gauza mingarriak esaten hasi zara. Hitzak ez du inoiz haserretzeko izan behar, barruak lasaitzeko, espiritua goxatzeko baizik.

 Horretan ari nauk, ba. Barrenak lasaitzen. Zer uste duk, hire ermitau pinta horiekin adarra joko didaala  Adarra jo igual, baina adarrak jarri ez behintzat. Kostako zaik 

 Nik uste jantzi duzun haserrearen mozorro horrek ez dizula errealitatea ikusten uzten, Joana. Lasaitu egin behar duzu, esan dizut lehen ere hamar aldiz. Pentsamendu txar gehiegi dabiltza zure buruan, eta azkenean zeure buruak galduko zaitu. Zeure burua kontrola ezazu, bestela buruak zeu menderatuko zaitu.

 Hori duk alferrik hitz egin beharra, hori  Hemen burua nahastuta daukan bakarra heu haiz, motel. Heu haiz aklaratzen ez haizen bakarra. Nik burua oso ongi zeukaat.

 Har ezazu arnasa lasai, neska, eta beste batean jarraituko dugu elkarrizketa hau. Horrela jarraitzeak ez du zentzu handirik. Nik esan dizut, ez dizudala adarrik jarri, ez Iratirekin eta ez beste inorekin. Nirekin baino gehiago, zeure buruarekin hitz egin behar zenuke.

 Ez daukak lata txarra hire filosofada horiekin  Mekauen la letxe  Ni oraindik ez nauk erotu neure buruarekin hizketan hasteko, e  Eta gainera, orain ez duk mistiko jartzeko momenturik onena. Oseake, argitu behar duguna argi dezagun eta kito 

 Argitu  Zer nahi duzu gehiago argitzea  Lehen ere esan dizut. Nik zu maite zaitudala, zu zarela nire neska-laguna. Eta beste guztiak ez duela garrantzirik. Zuk hitz egin dezakezula Beñatekin eta beste edozeinekin ere, eta nik ere Irati agurtu dezakedala. Eta kanpoko itxuraz Irati eta ni antzekoak izan arren, ez nagoela neska horretaz maitemindua. Zu eta Beñat ere antzekoak zarete janzkeraz eta kanpoko itxuraz, baina horregatik ez dut pentsatzen 

 Beñat ahazteko, jode  Hura bukatu zela  Iratiz ari garela hizketan. Iratiz eta hitaz. Ea enteratzen haizen.

 Oso jeloskor ikusten zaitut, Joana. Eta gauza batzuk argi eduki behar zenituzke. Biok bikote bezala funtzionatzeak ez du esan nahi beste lagunik izan ezin dugunik. Zure haserrearen iluntasunak itsututa, zure begiek ez dute deus ere ikusten, baina zure bihotzak nire maitasuna sentitu behar luke.

 Begira ezak, Aitor, hi oso lasai gelditzen haiz biok bikote garela esanda, baina igual duk iragana hik dioana. Bazekiat oso ongi sentitzen haizela egoera honetan, baina orainari egin behar diok aurre. Zer diok, beldurra errealitatea onartzeari  Nirekin ez duk itxurakerietan ibili behar. Nik bazekiat Iratik ñir-ñir egiten duela hire begitan. Onar ezak, jode  Eta nirea eta Beñatena segituan bukatu zuan. Hik badakik ederki. Kanpoko itxuraz antzekoak izango gaituk, baina besterik ez. Hura azkarregi zoak niretzat.

 Azkarregi  Zer esan nahi duzu horrekin 

 Esan dudana esan nahi diat, besterik ez. Azkarregi doala. Denean azkarregi. Tabakoa, alkohola, porroa  Gu baino urtebete zaharragoa ere bai. Gauza asko.

 Harritzen naiz horregatik zuena amaitu izana, Joana. Asko harritu ere. Zu ere oso azkar zoaz gauza horietan. Beno, hala iruditzen zait niri. Beharbada etxekoek ezarriko zizuten trabaren bat Beñatekin jarraitzeko. Hori bai izan litekeela.

 Adi ezak, hi  Zer esan nahi duk  Kontuz, gero  Eta nire zaharrak utz itzak bakean 

 Bai, bai, nahi duzuna, baina zu ere ez pentsa Ama Birjina zarenik, e  Oso moderna eta erdi makarra itxurakoa zaitugu, okupa diruditen horietakoa, baina, zu ere, beste askoren antzera, aitatxoren alaba zara. Pobre itxura, baina etxean diruaren faltarik ez, beti poltsikoa bero eta bizkarra ongi babestua. Horrela erraza da progrea izatea. Bestea da zaila, pobrea eta progrea izatea. Maila horretan, Beñat autentikoagoa iruditzen zait. Beñatek ez du zuk bezalako sehaskarik izan.

 Horrekin zer esan nahi duk, nire gurasoek ez dutela niretzat lagun edo bikote pobrerik nahi  Ez dakik deus ere, motel  Orain min egin nahi al didak nire gurasoengatik gezurrak asmatuz  Bazekiat ezjakintasunak eta bihotzik ezak horrelako armak behar dituela aurrekoa izorratzeko, baina hire egia gezur hori defenditzeko ez itzak nire gurasoak sartu, faborez. Ni Beñatekin ez nengoan gustura, eta kito  Hortik aurrera, nahi duana pentsa ezak. Ez zaidak batere inporta.

 Barkatu, Joana, baina nik neure iritzia eman besterik ez dut egin, ez dut hori nik esan bezala denik esan. Zuk horrela ez dela baldin badiozu, ederki, aurrera. Zuk ere esan duzu Iratik ñir-ñir egiten duela nire begietan, baina nik badakit hori ez dela horrela. Zuk zure iritzia eman duzu eta besterik ez. Horregatik nik ez dizut gezurti edo antzekorik deitu. Hemen hizketan ari gara, bakoitzak pentsatzen duena esaten, besterik ez. Beraz, goazen aurrera, goazen harira, bestela 

 Zer hari eta zer soka, Aitor  Aspertzen ari nauk, nazkatzen. Utz dezagun behingoz diskusio hau. Belarria berotzen ari zaidak, eta alfer-alferrik gainera.

 Horrela ezin dugu utzi. Eta ez gara alferrik ari. Nik nirearekin jarraitzen dut. Bai, badakit zure itxura ez dudala oso gustuko, baina ni ez nintzen zure janzkeraz maitemindu, zure barruko argiaz baizik, zure irribarrearen distiraz. Ni baserrikoa naiz, eta ongi dakit lurrak ematen diola loreari kolorea eta usaina. Barruko ederrak zure irribarreari distira eta grazia ematen dion bezalaxe.

 Nola esan behar diat ez dudala gehiago entzun nahi hire sermoirik  Oso gauza politak esaten dituk, baina niri ez zaizkidak gustatzen. Ez nagok horretarako.

 Iratirekin atzo denbora gehiegi egin nuela kontu-kontari, bale, baina besterik ez. Ez ezazu zure fikzio makina martxan jarri. Eta gauzak horrelaxe esaten dizkizut, apal, samur, lasai. Lotsagabekeria ez delako ausardia, eta samurtasuna koldarkeria ere ez.

 Lehen ere esan diat, Aitor, ez nagoela hire filosofia klaserik jasotzeko. Eta ez duala hainbeste txorrada bota behar heure burua zuritzeko eta ni harritzeko. Segitu behar badugu, hitz egin ezak normal, gure edadekoek egiten dugun bezala, mekauen la puta 

 Barkatu, Joana, baina nik ez dakit beste era batera hitz egiten, eta nahi nuke zu ere pixka bat bada ere finduko bazina. Ez dut nahi zu ere oraingo indartsuen eta zaratatsuen antzekoa izaterik. Badakit oraingo gizartea primitibo berri horien eskuetan dagoela, baina guk zibilizatuak izan behar dugu gure harremanetan, neska. Nik bakarrik jakin nahi dut nirekin jarraitu nahi duzun. Horretarako deitu dizut, Joana. Ez filosofia klaseak emateko eta ez neure burua zuritzeko.

 Hirekin segitu  Bai, horixe baietz. Baina hemen arazoa ez duk nik hirekin segitu nahi dudan, hik nirekin segitu nahi duan baizik. Bueno, ezta hori ere. Hik nirekin bakarrik segitu nahi duan, hobeto esanda. Hik uste duk ni oso modernoa eta progrea naizela, baina gauza batzuetan oso klasikoa nauk. Nik ez diat nire mutil-laguna beste inorekin konpartitzen. Oseake, badakik. Aukera ezak. Edo ni, edo beste  zilbortxo-eder  hori. Hik ikusiko duk.

 Beraz, ez duzu nik esandakorik deus ere entzun edo ulertu. Ni ez nau inork konpartituko bikote bezala, baina lagunak izan ditzaket, ez 

 Uste diat ez haizela zintzoa nirekin. Nire inozentziaren kontura probetxua atera nahi baduk, madarikatua izango haiz. Izan hadi ondratua, eta ez ezak esan hala ez denik. Irati ez duk hire laguna. Irati beste zerbait duk, jode  Baina, zer uste duk, ez zaiala igartzen  Gutxienez, Pintamonas horrekin hagoen bakoitzean, kokotsean beheiti doakian lerdea lehortuko bahu 

 Neska, neska, hori da erretolika, hori  Ea, Joana, ni norekin nago orain  Zurekin. Eta zein da bakoitzaren familia, bakoitzaren laguna  Ondoan daukaguna. Normalean imajinazioak gure kateetatik libratzen gaitu, baina, ikusten dudanez, zu itsutu egin zaitu. Ken ezazu begietako benda zahar hori eta besarka ezazu nire egia, kasu egin horizonteko koloreei, haizeari, euriari, nire begiei 

 Haizea, bai, haizea. Hori duk hik buruan sobran daukaana, gizajo horrek. Nik ez zeukaat bendarik begietan. Alderantziz, bista oso ona zeukaat.

 Esnatu, neska, esnatu  Gazteak gara, Joana. Amona zahar bat dirudizu. Itxita, etsita. Gaztetan arrosa gaineko ihintz tantak gara. Zahartzean joango gara etsitzen, udazkeneko orbelak negu bila bezala.

 Hik segi ezak hire txorradak bota eta bota. Segi horrelaxe, bazter guztiak nazka-nazka egin arte. Libre haiz, motel, libre haiz. Guk ez diagu inolako loturarik. Bihotza ezin duk dominatu. Hik badakik hori. Buruak ezin dik beti bihotza errenditu. Zertan saiatu maitasunaren legeen kontra  Hori naturaren kontra aritzea duk, Aitor. Ez hadi bizi buruaren mende, bihotzaren askatasunean bizi hadi, motel.

 Nik esan dizut lehen ere zein maite dudan. Nik ezin dut gehiago egin. Hortik aurrera, zeuk ikusi.

 Horixe duk, ba, nik ikusten dudana. Ez diat hire oasian basamortu izan nahi. Nahiago diat hire basamortuan oasia izan. Zer uste duk, nik ez dakidala filosofatzen  Nik ere leitzen ditiat pentsalarien liburuak. Oseake, hor daukak nire iritzia. Beraz, disfruta ezak, motel, egin behar duana egin ezak, baina ni ez engainatu, behintzat. Hori ez, faborez.

 Begira, Joana, ni ez nago hemen zu engainatzeko. Eta uste dut gauzak errepikatzen ari garela. Nik ez dut zure maitasunean preso bizi nahi. Hori da esan nahi dizudan bakarra. Nire pentsamenduek eta nire sentimenduek libre izan behar dutela uste dut. Eta horrela, mugarik gabe eta debekurik gabe, pentsatzen dut gehiago maitatuko zaitudala.

 Niri ez hasi askatasun lezioak ematen gero  Hik ederki dakik nik askatasunagatik hil nahiago dudala, otzantasunean bizi baino. Beraz, hortik ez hasi niri adarra jotzen. Hik badakik gaurko gaia ez dela libertatea, leialtasuna baizik. Lehen ere esan diat heure buruari ez jartzeko lege esturik. Buruak ez duela beti agindu behar. Maitasun kontuetan bihotza dela agintzen duena, eta hik ere hari egiteko kasu.

 Beraz, ez dagoela deus ere egiteko. Hori esan nahi al didazu 

 Libre haizela, motel, libre, baina niri egia esateko. Buruak ni ez galtzeko esaten dik, baina bihotzak Iratigana eramaten hau. Ez al duk hala, Aitor  Behingoz aitor ezak eta punto, jode  Zer nahi duk gehiago  Ni ari nauk hik esan beharrekoa esaten.

 Hori horrela ez delako ari nintzen, ba, eginahaletan, neska. Baina ikusten dut burugogor jarraitzen duzula, eta ez dagoela zereginik. Zugan gustatzen ez zaidan bakarra zure makarra pinta hori da, baina hori ere ez da garrantzitsua. Eta ez dut zure itxura eta izaera aldatzen saiatzeko intentziorik ttikiena ere. Horrelaxe onartzen eta maitatzen zaitut, Joana.

 Baina hori esatea ez duk aski. Hori demostratu egin behar duk. Hori ikusi egin behar diat nik.

 Ematen al didazu, bada, horretarako aukerarik  Eta barkatu lehen aberatsa deitu bazaitut, edo gezurrezko pobrea. Azken finean, aberatsa ez da ondasun askoren jabe dena, ondasun horiei uko egiten diena baizik. Eta hori ere primeran iruditzen zait.

 Uste diat, Aitor, zer esan ez dakiala ari haizela momentu honetan. Pobreak, aberatsak  Ez diat deus ere ulertu. Nire gurasoak aberatsak dituk, punto. Eta ni, ni nauk, momentuz sosik ez diat. Gero ikusiko diat horrela segi eta nirearekin baliatu, edo gurasoen sobrekin bizi.

 Ederki, oso ongi iruditzen zait, Joana.

 Oraindik ez diat bukatu. Hauxe bakarra esango diat gai horretaz. Oraingoz nahikoa diat ogi puska batekin eta zarpa zahar batzuekin bizitzeko, besterik ez diat behar. Gerora, auskalo. Sehaska aberatsak ez dik zorionik ziurtatzen. Tronuak ere ez jakinduriarik. Artzaina izan litekek jakintsua, eta, beraz, pobrea zoriontsu ere bai. Hemen norbera duk jakintsua edo ezjakina, norbera zoriontsua edo zorigaiztoko. To filosofia 

 Bai, oso ongi, Joana. Ikusten dut lasaitzen ari zarela. Hori ez da txarra. Baina ez didazu erantzuten. Ni zurekin zintzo ari naiz jokatzen, eta hori da inportantea. Nik uste, zintzotasunak ere libreago egiten gaituela, Joana. Eta hori horrela ez balitz, oso izpiritu atsekabetua izango litzatekeela nirea. Eta hori ez da gauza ederra. Horrek bakardadera darama pertsona, eta nik ez dut bakarrik bizi nahi. Ni zure udaberria bizitzen ari naiz, eta egia esan, dena bizitzen dut horrekin. Baina orain jakin nahi dut zure gainontzeko urtaroak ere bizi ditzakedan ala ez.

 Bueno, Aitor, nik uste diat, esaten dituan guztiak hala badira  Egia esan, ez zekiat zer esan, baina azkenean 

Tu-tu, tu-tu, tu-tu, tu-tu 

 Bai, Joana, itxaron ezazu pixka bat, mesedez, beste dei bat daukat, eta berehala naiz zurekin berriro. Segituan moztuko dut, e  Egon hortxe. Zerbait garrantzitsua esatera zindoazela uste dut eta. Segituan gara elkarrekin, e  Itxaron pixka bat. Maite zaitut.



 Bai, ea, zein da 

 Kaixo, Aitor  Zer moduz  Irati naiz.

 E, joño  Irati. Zer zabiltza 

 Zer nabilen  Zera, ba, atzo ederki pasatu nuela, eta arratsaldean eskiatzeko arropak erostera joan behar dudala, eta ea nirekin etorri nahi duzun. Bestela ama etorriko da, eta aspergarria da benetan nire ama. Osea, plasta hutsa, Aitor. Ez dakizu ongi. Ezagutuko duzu egunen batean. Ikusiko duzu. Oraindik hamar urte ditudala uste du. Beti gainean, beti kontrolatzen  Eta zu nirekin etorriko bazina, ba, lagunekin noala esango diot, eta igual utziko nau bakean.

 Beno, ba, ez dakit, Irati, zera  Gaur izan behar du nahi eta nahi ez 

 Noski. Hurrengo astean ezin dut, eta ez duzu ba nahiko arropak denboraldia amaitu eta gero erostea, ezta  Badakizu gauza horietan oso exijentea naizela. Ni arroparentzat oso berezia naiz. Buelta bat emango dugu, eta gero, ba, ikusiko dugu.

 Gaur ez dakit ahal izango dudan, ze  Zer ordutan izango litzateke 

 Zer ordutan  Berdin zait, Aitor. Zeuk jarri ordua. Aizu, beste gauza bat; ba al dakizu nire aitak Golf berria erosi duela  Zoragarria da. Hemendik bi urtera niretzat izango omen da. Imajinatzen al gaituzu biok nire Golf beltzean betaurreko beltzak jantzita 

 Jesous  Noraino joan zara, Irati  Hemendik bi urtera auskalo non izango garen, neska.

 Barkatu, Aitor, uste nuen hemendik bi urtera ere izango genuela elkarren berri.

 Elkarren berri bai, baina elkarrekin esan duzu eta. Ez dakit 

 Beno, beno, Aitor. Barkatu. Hitz egiteko modu bat da. Gainera, uste nuen gustuko zenuela nire begietako airea arnastea. Ez al naiz ba zure gustukoa 

 Ez, beno, bai. Ez nuen hori esan nahi. Bai, bai. Horixe baietz. Arraioa, gauzak argi eta zuzen esaten dituzu zuk. Badirudi egunero elkarrekin gaudela.

 Beno, horrela hobe da, ez  Hasieratik garbi hitz egin eta kito. Ez banaiz zure gustukoa, hobe izango da hasieratik jakitea.

 Bai, bai. Hori bai. Gustura egoten naiz zurekin, baina hemendik bi urteko planak egitea gehitxo iruditu zait. Horixe esan nahi nuen, besterik ez.

 Hitz egiteko modu bat besterik ez dela esan dizut, Aitor. Beno, utz ditzagun hemendik bi urteko kontuak eta egin dezagun arratsalderako plana. Lauretan pasatuko naiz motoarekin zure etxetik.

 Itxaron pixka bat, Irati, eske  telefonoan beste dei bat daukat, eta aurrena harekin bukatu beharko dut. Berehala naiz zurekin be 

 Baina, Aitor, zer gertatzen zaizu  Nirekin zauden bakoitzean beste bat daukazu zain. Ez dut ulertzen. Atzo ere nirekin zeunden eta ez dakit nongo kafetegitara joan behar zenuen. Hainbeste denbora elkar ikusi gabe, eta ezin izan genuen lasai hitz egin. Gaur ere ez duzu, bada, beste zimatsu makarra hori izango telefonoaren beste aldean 

 Zein  Joana  Bai, halaxe da. Eta ez da makarra, neska. Joana oso laguna dut, eta oso neska jatorra da.

 Ez da bada zure neska izango  Ze, askotan ikusten zaitut tipa horrekin. Ez didazu esango zu bezalako mutil puska horrelako neska ziztrin batekin dabilela, ezta 

 Ni bezalako mutil puska  Esajeratzen ari zara, Irati. Uste dut kanpoko itxurari garrantzi gehiegi ematen diozula. Ez naiz hainbesterako, eta Joana ez da diozun bezalakoa. Askotan itxurarekin bakarrik itsutzen gara, horretan bakarrik bilatzen dugu bizitza, eta askotan bizitza gure barruan dago.

 Hori bai, Aitor  Hori da nire Aitor. Aitor hizlari eta pentsalaria. Zure hizketako erak txunditzen nau. Erruz gustatzen zait nola hitz egiten duzun eta nola pentsatzen duzun. Zure ondoan oso seguru sentitzen naiz. Ez dakizu zer-nolako sentsazioak ditudan zurekin nagoen bakoitzean. Zurekin hitz egitea ez da, nire lagun batek esaten duen bezala, itsasoan idaztea. Ez horixe.

 Uste dut berriro ere esajeratzen ari zarela, Irati. Nik ez dakit gauza askorik. Zerbait irakurtzea gustatzen zait, baina deus gutxi. Oraingoz, behintzat, nire jakinduria behe-lainoa besterik ez dela uste dut. Eguzkia atera orduko desegin egiten dena, alegia.

 Nahi duzuna esan ezazu, baina zure jakinduria ez da behe-lainoa. Oraindik gogoan daukat elkar ezagutu genuenekoa. Urtea pasatu da. Udaleku haietan izan zen. Nire piraguak buelta eman eta ur azpian geratu nintzenean, han ez zen monitorerik agertu, irakaslerik ere ez. Ez dakit nondik eta nola, baina han agertu zinen zu. Ni itotzeko zorian, bi begiak kanpoan, ahoa irekita, ura bazter guztietatik 

 Baina, larrialdian laguntzeko ez da irakaslea edo monitorea izan beharrik, Irati. Edozeinek lagun diezaioke istripu bat izan duenari.

 Edozeinek ez, Aitor. Edozeinek ez. Han ez zen beste inor ausartu, eta zu agertu zinen lasai-lasai, deus ere gertatu ez balitz bezala. Piraguari buelta eman, ni handik atera, besoetan erreka bazterrera eraman, soroslerik adituenaren eran nire barruko ur guztiak atera, eta ni berriz ere mundura, beno, zerura esango nuke.

 Zerura, zerura  Ez dakit. Bi astindu eman nizkizun, neska. Hori edozeinek egin zezakeen. Nik ez banu egin, beste norbaitek egingo zuen.

 Zerura, bai, zerura. Infernutik zerura eraman ninduzun, Aitor, inolako zalapartarik eta iskanbilarik gabe. Eta hori ez du edozeinek egiten. Nola lasaitu ninduzun, nola hitz egiten zenidan  Beno, beno, ikaragarria izan zen.

 Baina orain ez zaude nirekin zorretan, Irati. Horregatik ez didazu deus ere zor. Nik ere oso gustura egin nuen hura. Niretzat ere polita izan zen zu bezalako neska bat besoetan hartu eta egin nuena egitea.

 Egia al da hori, Aitor 

 Noski. Ederki asko gogoratzen dut guztia. Zure aurpegia, zure begiak, zure eskuak niri josita, zure galtxamotx gorri haiek, zure kamiseta busti-bustia bularrei itsatsia  Beno, esaten ari nintzena, nik hori egin nuela han tokatu nintzelako eta kito.

 Bai, arrazoi duzu, han zinelako, bestela ezinezkoa izango zen. Hori badakit nik ere. Han ez bazina izan, beste norbaitek aterako ninduen. Baina zu izan zinen. Eta geroztik badakit zu ere gogoratzen zarela tarteka nitaz. Ez esan ezetz, Aitor. Atzo ere hori galdetu nizun, eta 

 Niri  Bada, ni ez naiz gogoratzen. Eta nik zer erantzun nizun 

 Isiltasuna izan zen zure erantzuna. Eta zuk ederki dakizu isiltasunak egiarik handienak esaten dituela, eta isiltasuna dela askotan gure bihotzaren hizkuntza, isiltasunak argitzen dituela gure barruko kezkak. Baina honetaz guztiaz arratsaldean hitz egin dezakegu, lasai-lasai.

 Ez dakit bada zer esan, Irati.

 Bada, nik bai, Aitor. Zurekin gustura sentitzen naizela. Zurekin ongi nagoela. Lehen edozer gauzarekin izutzen nintzen, oso pertsona ahula nintzen, eskasa. Gauez dena zen beldurra, eta egunez dena mehatxua. Zurekin egon naizen une bakanetan lasai, pozik, zoriontsu sentitu naiz. Zuk uxatu dituzu nire inguruko mamu guztiak, zurekin aurkitu dut behar nuen oreka eta segurtasuna. Hitz bitan, seduziturik naukazu. Jode, Aitor, dena esaten ari natzaizu, eta zuk ez didazu deus ere esaten.

 Zer nahi duzu esatea  Beharbada, nitaz uste duzun guztia ez dela egia. Lehenengo inpresioarekin ez duzula gelditu behar, eta ni oso tipo normala naizela.

 Normala zuretzat, Aitor. Baina niretzat oso berezia. Zurekin egotea polita da benetan.

 Polita  Ez pentsatu nirekin bizitza beti hain erraza eta polita izango denik. Nik ere badauzkat nire basamortuak. Eta hori badakizu zer den. Lehortea, eguzkia, beroa, hautsa. Bizitza gogorra, apala eta xumea. Eta ez dut uste nire basamortuko bidelagun izan nahiko zenukeenik. Esan dizut, ni ez naiz zuk uste duzun bezain perfektua.

 Zer esan nahi duzu horrekin, Aitor  Nik bi gauza ulertu ditut. Nirekin itxura onak egiten ari zarela, eta egiatan ez zarela horrelakoa. Eta bigarrenik, ni txoro hutsa naizela, kaskarin bat, ez naizela batere sakona. Ez dakidala sufritzen eta bakarrik bizitza arroxa nahi dudala.

 Ez bata eta ez bestea, Irati. Ni ez naiz itxurak egiten ari, eta zu ez zara txoroa, ez zara arina. Nik uste dut oso barru aberatsa duzula. Hori bai, agian, eta ez gaizki hartu, batzuetan superfizial samarra ematen duzu, baina ziur nago hori ez dela horrela. Zuregan ere ez da dena itxura izango, ez da dena aurpegi eta arropa politak izango.

 Zergatik diozu hori  Nire janzkerarengatik  Zu bezain intelektuala ez naizelako  Manifetara joaten ez naizelako  Herriko tabernak gustatzen ez zaizkidalako 

 Ez, ez. Ez nuen hori esan nahi. Badira hori dena egiten dutenak eta aski kaskarinak direnak.

 Bada, zu ere gauza horietan nire antzekoa zarela uste dut, Aitor. Ze, zuk ere ez duzu edozein zarpa zahar janzten, eta kafetegiak eta horrelakoak gehiago gustatzen zaizkizu herriko tabernak baino. Zu ere ez zara lehengoan ezagutu nuen zuen lagun Beñat delako hori bezalakoa, e 

 Ez, ez dut uste. Niri ez zait estilo hori gustatzen. Ez naiz zarpa ziztrin eta kamiseta luzeen zale. Eta belarritakoak ere, gehienez bat, eta hura belarrian.

 Beraz, nahiko antzekoak gara, orduan 

 Beno, gauza batzuetan hala uste dut. Hortik aurrera, alkohola ez zait gustatzen, eta porroak eta gainontzeko drogak gutxiago. Niri burua osorik gustatzen zait, adimena argi eta borondatez indartsu.

 Bale, bale. Hori dena oso ongi dago, baina gaur nirekin etorriko zara edo ez  Horretarako deitu dizut, Aitor, eta oraindik ez didazu erantzun.

 Eta gaur izan behar al du  Hain beharrezkoak al dira zure eskiatzeko arropa horiek  Izan ere, gaurko beste plan bat nuen.

 Bai, zure beste Joana horrekin, ezta  Zergatik ez didazu esaten behingoz neska hori zer den zuretzat  Zure neska-laguna bada, esadazu eta kito. Amarekin joango naiz arropak erostera, betiko moduan. Agian beste maila bateko neska naiz zuretzat. Zu batxilergoa egiten ari zara, eta ni 

 Zer esan nahi duzu horrekin 

 Ez, ez, deus ere ez. Ni informatikako modulu ziztrin bat egiten ari naizela, eta zu, ba 

 Baina horrek ez du deus ere esan nahi. Nik lagun jatorrak nahi ditut. Besterik ez. Zer uste duzu, curriculuma eskatzen diedala nire lagunei 

 Bale, bale. Ongi da. Galdetu egin nahi nizun. Orduan, etorriko al zara gaur nirekin 

 Egia esan, gauzak ez ditut hain garbi une honetan. Ez da erraza. Joana aspaldiko laguna dut eta zu, berriz, ezagutu berria, eta sentimenduak nahaspilatu samarrik ditut barruan irakiten. Eta ezin dizut gehiagorik esan. Badakizu 

 Baina enkargu batera laguntzeko besterik ez dizut esan, Aitor. Ez duzu hain serio jarri beharrik.

 Ez da hori, Irati. Itsu-itsuan baietz esaten badizut, zerbait gehiago ere esateko arriskuan ikusten dut neure burua, eta une honetan nahiago dut isildutakoaren jabe izan, esandakoaren mende betiko geratu baino. Badakizu askotan zer gertatzen zaigun. Burua bihotzak nahi ez duen lekuraino doala, baina bihotzak ez badu nahi, oinak ez doaz hara. Eta une honetan, borrokan ditut burua eta bihotza. Beraz, nire oinek ez dakite oraindik norantz jo.

 Beno, beno, ez duzu hain transzendente jarri beharrik, Aitor. Gaur nirekin buelta bat ematen baduzu, ez duzu nirekin ezkondu beharrik, eta Joanarekin haserretu beharrik ere ez. Nik nirea esan dizut. Piraguatik erdi itorik atera ninduzunean eta ahoz ahokoa egin, ikaragarria izan zen esnatze hura, sekulakoa. Eta geroztik nik ezin ahaztuko dut ez une hura eta ez zu.

 Bai, eta nik ere esan dizut nahikoa. Buruan josita daukat zure irudi busti hura. Batez ere begiak ireki eta irribarre hura ezpaineratu zenuenekoa. Eta zure gorputzeko atal guztiak ederki dauzkat barruan, memorian. Baina horrek ez dut uste deus ere esan nahi duenik. Askotan ez da guk uste duguna izaten. Badakizu 

 Ez duela deus ere esan nahi  Agian zerbait esan nahi du. Guztia ez du esan nahiko, baina ezta deus ere. Zerbait.

 Beharbada. Baina gu oraindik oso gazteak gara eta esperientzia gutxiegi dugu. Beno, nik behintzat. Zenbaitetan zaharra izateko gogoa izaten dut. Zaharrak, nahiz itsu nahiz lainotan, dena ikusten du. Gazteok, berriz, begi zabalak eta argiak, eta askotan ez dugu deus ere ikusten. Dena da zalantza, dena beldurra.

 Baina, Aitor. Zertan ari zara egoera hainbeste konplikatzen  Beti ezin da pauso ziurra eman. Beti ezin da geroa hain argi eta garbi ikusi. Jakinduriaren haizea ez dabil beti gurekin. Gogoan dut, elkar ezagutu genuen udaleku haietan, afrikarren gogoeten liburu ttiki hartan irakurritakoa. Haiek armiarmen erreginari zeruko ona jaisteko eskatzen diote. Eta inurrien erreginari lurreko ona igotzeko. Baina, zer uste duzu, beti lortzen dituztela zeruko eta lurreko on guztiak 

 Ez dut egoera konplikatu nahi, Irati. Gauzak ez ditudala garbi ikusten, hori da guztia. Eta ez dudala hanka-sartzerik egin nahi.

 Ez duzu hainbeste obsesionatu behar geroarekin. Eta gure bidean hanka-sartzeak egitea ere oso normala da. Etorkizunean ere zerbait izango dugu. Orain oraina bizi behar dugu, daukaguna gozatu. Zurekin gustura nago  Nirekin gustura zaude  Bada, aurrera 

 Barkatu lehen superfiziala ote zaren esan badizut. Uste dut sakontzen ere badakizula. Bai horixe 

 Noski, ni oso neska konpletoa nauzu, Aitor. Kanpo eta barren, neska oso-osoa. Zilborrean pirtzina jartzen dugun guztiok ez gara zuk uste duzun bezain kaskarinak, Aitor. Gorputza eta itxura zaintzeak ez du esan nahi burua bazterrera utzita daukagunik.

 Bai, arrazoi duzu. Baina badakizu, estereotipoek indar handia dute gure gizartean. Eta hori izango da.

 Nire ustez, mutilek itxura fisikoa zaindu behar lukete konplexurik gabe, eta neskok ere politak eta apainak egoten jakin behar dugu. Noski, horrekin bakarrarekin ez goaz inora, baina hori ere ez dugu zertan ahazturik.

 Pixka bat itxaroten baduzu, berehala naiz zurekin berriro. Izan ere, lehen ere esan dizut, telefonoaren beste aldean Joana daukat zain, eta honezkero aspertuta. Atzo ere faena berbera egin nion, eta oraingoan haserretuko zait.

 Beno, baina gauzak ez hartu horren serio, Aitor. Niri berdin zait nor daukazun zain. Orain gu ari gara hizketan-eta, lasai. Gero hitz egingo duzu Joanarekin. Gainera, honezkero eskegi dizu telefonoa. Eta horrela ez bada, asko maite zaituen seinale. Zergatik ez dugu arratsaldekoa zehazten 

 Esan dizut pixka bat itxaroteko. Aurrena Joanarekin bukatu behar dut, zain daukat eta. Ez badit telefonoa eskegi, behintzat.

 Arratsaldean nirekin atera arren, zure sentimenduak ez dira aldatuko. Bihotzean daukazuna ondoan edukiko duzu, nahiz urruti egon; eta bihotzean ez daukazuna urrun, nahiz bertan egon. Beraz, badakizu. Gauzak argitzeko ere ongi etorriko zaizu. Ez eman horrenbeste buelta.

 Beharbada arrazoi duzu, Irati. Beharbada horixe behar dut. Distantzia pittin bat eta gauzak lasai hartzea. Eta zuk diozun bezala, gauzak hain serio hartu gabe. Irribarre egin eta aurrera. Irribarrea omen da-eta adimentsuen hizkuntza. Igual ongi etorriko zait zurekin motoan buelta bat ematea, haize freskoa hartuz. Baina, aurrena Joanarekin egon beharko nuke.

 Beno, Aitor, ea erabakitzen duzun. Zer egin behar duzu  Zure Joana delako horrekin hitz egin behar baduzu, egin ezazu lehenbailehen.

 Bai, horixe egingo dut, Irati. Oraindik telefonoan nire zain baldin badago, berehala hitz egingo dut. Zuk itxaron eta laster naiz zurekin.




 Ea, Joana  Aber  Hor al zaude oraindik 

 Bai, hemen nagok bai. Non uste huen ba egongo nintzela  Zer, gaur ere norbaitekin pipak jatera joana hintzela uste nian, motel  Eskerrak telefonoz ezin duan, bestela seguru baietz. Zein huen telefonoan, motel  Ni hainbeste denbora hemen edukitzeko, norbait inportantea izango zuan, noski. Ia ahaztu zaidak zertan ari ginen ere.

 Zertan ari ginen  Ba, gutaz hizketan ari ginen, Joana, gutaz. Eta zerbait garrantzitsua esatera zindoazen. Ez al daukazu gogoan 

 Zerbait garrantzitsua  Ez zekiat, motel. Ahaztu ere egin zaidak. Baina zein huen telefonoan hainbeste denbora aritzeko 

 Zera, e, Irati. Beno, badakizu, iazko udalekuetan ezagutu nuen neska hori.

 Hara, hori al zuan guztia  Baina ze krixto nahi dik pintamonas horrek  Hi, nirekin ez ibili txorakerietan, gero 

 Ez, ez zuen deus ere garrantzizkorik nahi, Joana. Ea arratsaldean lagunduko nion erosketa batzuk egitera. Hori zen guztia. Besterik gabe, nirekin egon. Nik uste nirekin zorretan dagoela uste duela, eta horregatik.

 A, bai  Eskerrak eman nahi dizkik. Eta atzo ez al zian nahiko asti izan eskerrak emateko  Klaro, egun bat gutxixko izango duk, bai. Izan ere, hik bizia salbatu eta gero, normala duk zorretan egotea.

 Eta zuk nola dakizu bizia salbatu niolako kontu hori 

 Nik  Atzo Beñatek esanda. Eta hark hik esanda zekik. Beraz, beste frogatxo bat, Aitor. Hire neska-laguna ni omen nauk, baina niri ez didak horrelako konturik kontatu. Eskerrak asko maite nauan.

 Zertarako kontatu behar nizun  Esan nizun non eta noiz ezagutu nuen, eta gainontzeko detaileek ez dute garrantzirik, neska.

 A, garrantzirik ez. Noski. Eta orduan zertarako kontatu diek Beñati eta gainontzekoei  Zerbait ezkutatzen ari haizen momentutik, ez duk oso seinale ona.

 Ez da gauzak ezkutatzea, Joana. Garrantzirik ez ematea. Esan dizut.

 Oseake, norbaiti bizia salbatzea ez duk inportantea hiretzat.

 Ez zen hainbesterako izan, Joana. Nik uretatik atera besterik ez nuen egin. Gauzak ez dira esajeratu behar.

 Uretatik atera, besterik ez. Ongi ari haiz, ongi ari haiz. Baina ez al diat ba esan Beñatek dena kontatu zidala atzo, hire zain geunden bitartean  Dena zekiat, motel, dena. Ahoz ahokoa eta detaile guztiak, motel.

 Beno, badakizu erdi sorosle horietakoa izan naizela beti, eta gustatu egiten zait jendeari laguntzea. Baina ez dut uste Iratiri bizia salbatu nionik. Nik uste bere kasa ere aterako zela. Nik lagundu egin nion, besterik ez.

 Oso ongi. Baina ahoz ahokoa zergatik duk inportantea Beñat eta horientzat, eta niretzat ez  Herorrek ematen diok inportantzia, motel  Dena hain normala eta naturala baldin baduk, konta ezak eta kito 

 Beno, ba, bale. Ongi da. Orain badakizu eta fuera. Ez diezaiogun buelta gehiago eman kaka berari, eta egin dezagun aurrera.

 Ongi zegok. Eta nola egingo diagu aurrera  Aurrena hik erabaki beharko duk arratsaldean zer egin behar duan.

 A bai  Eta hori horren inportantea al da 

 Hombre  Dudan  Atzo ordu eta erdi hire zain. Gaur telefonoan beste ordu erdi bat. Eta zer nahi duk, gaurko arratsaldea ere nik hire zain pasatzea hi beste txolin horrekin habilen bitartean  Joode  Ez duk erraxa hire maitasuna entenditzea 

 Gauzak ez dituzu bere lekutik atera behar, Joana. Gaur Iratiri erosketak egiten laguntzen badiot, horrek ez du deus ere esan nahi. Nik horregatik berdin-berdin maitatuko zaitut.

 Noski baietz, berdin-berdin. Batere ez. Bestela honezkero bidali huen kaka egitera txoro hori bere erosketa eta txorradekin. Orain hik beste horrekin joan nahi duk buelta bat ematera, eta ez dakik nola esan niri. Eta hemen habil, buelta handik eta buelta hemendik, nola esan ez dakiala. Eta dena, kaxkarin zilbortxo-eder horrengatik.

 Nik uste, Joana, ez dugula inor bidali beharrik kaka egitera. Norbaitengatik, edozein dela ere, gaizki hitz egitea ez da gauza ona, Joana. Nik alderantziz pentsatzen dut. Besteez ongi hitz egiten duenean norbaitek, norberaz ari da ongi hitz egiten.

 Mesedez, hi. Nik norbait kaka egitera bidali behar dudanean, bidali egiten diat. Eta hi ere kontuz ibil hadi. Orain dela minutu batzuk zerbait garrantzitsua esateko zorian egon omen nauk, eta orain berriz sutan jarri nauk berriro. Dena izorratzen ari haiz.

 Horretara itzuli nahi nuen. Lehen bukatu gabe utzi dugun hariari heldu behar diogu, Joana.

 Niri joan zaidak horretarako gogoa.

 Nik badakit zure bihotza handia dela eta zabala, Joana. Hazi ziztrin bat lur azpian jarrita arrosa eder bilakatzen bada, zer espero dezaket zugandik  Gutxiago  Ez dut uste.

 Bueno, bueno, hi. Aski izango diagu gaurkoz. Hitza bai hik erraz. Mekauen  Horretarako bai hik erraztasuna. Baina hosto asko duen arbolak ere ez omen dik fruiturik ematen. Eta hiri ere horixe pasatzen zaik. Hitza bai ugari, baina fruta gutxi, mami gutxi, ekintza gutxi.

 Beno, zuk horrela pentsatzen baduzu, nik ez daukat deus ere esateko. Nik uste une honetan elkarri astakeriak esatea ez dela egin dezakegun gauzarik egokiena. Beharbada, bakoitzak bere barrura begiratzeko momentua izan liteke. Nire amak hala esaten du, bakoitzak badugula barruan babesleku bat, aterpe bat, gerizaleku bat, santutegia deitzen diona. Eta tarteka ona dela hantxe ezkutatu eta norbere buruarekin bakarrik egotea. Arazoak, kezkak, zalantzak eta horrelakoak argitzeko oso ona omen da. Nik behintzat 

 Zurikeriarik ez, Aitor. Egia. Hik bakarrik egia esan behar duk. Ni engainatu gabe eta, batez ere, heure burua engainatu gabe.

 Begira, ez dut zurekin gehiago eztabaidatzeko asmorik edo gogorik. Zuk zerbait esan behar badidazu, esan, eta ni entzuteko prest nago. Baina hemendik aurrerako eztabaidak alferrik izango direla uste dut. Nahiago dut entzun. Nik uste dut gure artean, gure artekoan ez dela deus ere aldatu, zure jarrera da aldatu dena, Joana.

 Nire jarrera  Baina zergatik aldatu duk nire jarrera  Hik beste horrengatik burua galdu dualako, motel  Aitor ezak behingoz, eta lehenago bukatuko diagu, jode 

 Hori ez da egia, Joana. Zuk nola neurtzen duzu maitasuna  Muxu edo laztan kopuruarekin  Zer uste duzu, Iratiri ahoz ahokoa egin niolako asko maite dudala  Orduan ez nuen ezagutu ere egiten eta. Maitasuna ez da neurtzen egindako fereka eta emandako muxuekin, Joana. Elkar ulertzea, hori da inportantea. Eta une honetan horietako momentu batean gaude. Hemen demostratu behar dugu gure maitasuna, elkar ulertuz eta elkarri konfiantza emanez.

 Noski. Ederki entenditzen diat zer esan nahi duan. Alegia, nik hi ulertzeko eskatzen didak, baina hik ni ez. Ez al duk horrela, Aitor  Gutxi gorabehera, tontoarena egiteko eskatzen ari haiz. Eta hori ez duk horrela. Hi oso azkarra izango haiz, baina ni ere ez nauk inozoa.

 Badakit inozoa ez zarena, eta ni ere ez naiz guztiz perfektua, Joana. Baina elkarren akats ttikiak onartzen ez baditugu, ezin izango ditugu ikusi eta gozatu elkarren bertuteak.

 Begira ezak, Aitor, hik nahi duana esan ezak, baina uste diat bahoala nire ondotik. Eta horixe duk egia, egia bakarra. Sekulako pena sentitzen diat barrenean, baina ezin diat deus egin. Karreretako behorra atera zaidak, eta ni bezalako asto batentzat gehitxo. Normala den bezala, hik ere nahiago duk horrelako behor baten trotea, asto batena baino.

 Nik oraindik ez dut deus ere esan horretaz. Nik ez dut oraindik esan zein den behorra eta zein astoa. Begira, ez zait gustatzen, ez zure lehengo postura, eta ez oraingoa. Orain dela bost minutu nire gainetik jarri nahian, eta orain nire atzetik otzan-otzan. Ez da hori kontua, Joana 

 Hemen konturik ez diagu behar, Aitor. Kontuen eta ipuinen adina joan zuan guretzat. Gureak ez dik konponbiderik eta kito  Zaldiak zaldi, astoak asto, bakoitza bere bidetik.

 Konforme. Baina nik badakit zein den nire bidea, edo norekin egin behar dudan nire ibilbidea. Zurekin. Ez duzu nire aurretik joan beharrik niri bidea erakusten, elkarrekin joan behar dugu. Baina nire atzetik ere ez jarri, mesedez, ez zaitut gidatu nahi eta. Zatoz nirekin, neska, goazen elkarrekin. Bidea biok elkarrekin eginez, eta ikusiko dugu zer gertatzen den bizitzaren bide horretan.

 Zer gertatuko den  Orain gertatzen ari dena. Nire bidetik atera egingo haizela gero ere.

 Beno, beharbada beti-beti ez diogu elkarri jarraituko, baina berriro itzuliz gero 

 Bai, bai, ederki, horixe. Lasai, niregatik ez duk itzuli beharrik eta. Bueno, ongi pasa ezak arratsaldean eta aio 

 Baina zergatik jarri zara horrela, Joana  Itxaron beste pixka bat bada ere. Irati telefonoaren beste aldean daukat, eta arratsaldean ezin dudala esango diot. Beste egun batean joango naizela harekin.

 Ez, ez. Lasai, Aitor. Berdin zaidak, motel  Segi ezak hire kolega horrekin. Egiatan esaten diat. Ez diat sufrituko. Segi ezak lasai. Agur, Aitor.

 Beno, Joana  Agur  Egongo gara. Hau ez da horrela bukatuko. Lasai.



 Aber, Irati, hor al zaude 

 Noski hemen nagoela. Non nahi duzu egotea  Zuk hemen egoteko esan didazu, eta ni hementxe, zure erantzunaren zain. Eta, zer berri dakarkidazu  Bidali al duzu haizea hartzera beste piltrafa meketrefe hori  Horrenbeste denbora ni hemen telefonoari itsatsia eduki ondoren, fundamentuzko zerbait egingo ahal zenuen, baldinbait ere 

 Mesedez, Irati  Nire lagunek errespetu pixka bat merezi dutela uste dut. Asko eskatzea ez bada, behintzat.

 Beno, ongi da. Eta zer  Eman dizu gaur nirekin ateratzeko baimena edo ez 

 Gauzak ez dira horrela, Irati. Nik ez diot inori baimenik eskatu behar. Nik erabakitzen dut zer egin. Hori bai, ahal den neurrian saiatzen naiz inor ez mintzen. Eta bai. Gaur arratsaldean zurekin aterako naiz. Ea erosten ditugun zure arropa horiek.

 Aupa  Ederki, Aitor. Horixe entzun nahi nuen. Orduan, esan bezala, lauretan pasatuko naiz motoarekin zure etxe aurretik.

 Eta zer izango da, denbora askorako 

 Mesedez, Aitor. Zer ari zara esaten  Oraindik ez gara atera eta noiz itzuli behar dugun galdezka ari zara 

 Ez, ez da horregatik. Joana triste samar gelditu dela iruditu zait, eta, egia esan, uste dut ilunabarrean bada ere hitz egin beharko nukeela harekin. Eta elkarrekin zerbait hartzeko elkartuko bagina, hobeto.

 Beno, Aitor. Ez dizut tutik ere ulertzen. Eta gero esango didazu ez duzula inoren baimenik behar  Mesedez  Nirekin ateratzeko erabakia hartu eta bost minutu baino lehen damututa bazaude, ez goaz inora, Aitor.

 Ez da damu kontua, Irati. Niretzat lagunak oso garrantzitsuak dira, eta ez nago prest nire lagunik onena modu horretan galtzeko. Bai, badakit beste bat irabaziko dudala, baina prezio garestiegirik ez dut ordaindu nahi. Ez dut Joana galdu nahi, Irati.

 Eta ni 

 Ez, zu ere ez zaitut galdu nahi. Baina hura ere ez. Zu nire fruitu debekatua zara, baina Joana nire ametsak erein nituen lur gozo eta samurra da. Nire lehenengo neska-laguna, esango nuke.

 Azkenean  Zure neska-laguna da, beraz 

 Beno, guk horrela deitzen diogu. Oraindik ez dugu seme-alabarik, baina  Bai, neska-laguna edo  Eta orain zu agertu zara, eta dena apurtu duzu mila puskatan. Bai, badakit, erotu egin nauzu, itsutu. Zu ikusi hutsarekin zentzu guztiak galtzen ditut. Baina Joana ere maite dudala uste dut.

 Bai, ulertzen dizut. Joana ere maite duzu. Ongi. Ama maite duzun bezala. Nik amona maite dudan moduan  Baina hori ez da benetako maitasuna, Aitor. Nik ere maite ditut nire lagunak, baina zurekin sentitzen dudana ez da maitasuna soilik. Beste zerbait da.

 Nik ere bai zuregatik. Zerbait berezia. Esan dizut.

 Zerbait berezia, baina zer  Nik desio zaitut, pasioa sentitzen dut zuregatik, maitasuna egin nahi dut zurekin, sexua, klase guztietako sexu jolasak egin nahi ditut zurekin. Ikusten zaitudanean dardarka jartzen naiz, eta ez dut neure burua kontrolatzen. Dena da emozioa, dena zirrara, dena plazera, dena zerua. Eta nire amonarekin eta nire lagunekin, barkatu baina, ez zait horrelakorik gertatzen. Eta zuk ere antzeko zerbait sentitzen al duzu 

 Bai, bai. Horixe da. Nik ere horixe sentitzen dut zure usaina nigana heldu orduko.

 Beraz, ez dakit nolatan dituzun oraindik hainbeste zalantza eta hainbeste arazo ni besarkatzeko.

 Agian arrazoi duzu, Irati. Horrela izango da. Baina gurea gaizki aterako balitz  Orduan zer esango diot Joanari  Eta zer esango dit Joanak 

 Gizona, gizona  Bizitzak emozio pixka bat ere ez al du merezi  Zer bizi nahi duzu, zuri-beltzean  Ba, segi, motel, Joanarekin.

 Zuri-beltzean, zuri-beltzean  Nik ere nahiago dut koloreetan bizi, Irati. Baina bizitza zuri-beltzean ere izan liteke polita, betiko bada. Nik zertarako ditut astebeteko su-festa koloretsu eta zaratatsuak, ondoren betiko ilunpea badator 

 Ba, nik ez ditut galdu nahi zurekin botako ditudan su-festak, Aitor. Berdin zait astebete iraun edo bi urte. Baina nire bi besoen artean hartu eta nire bularren kontra indar guztiekin estutu arte, ez dut bakerik izango.

 Aski da, Irati. Aski da  Ulertu dizut.

 Ez, ez da aski  Zurekin izerditu nahi dut, zure larrua dastatu, gastatu, urtu. Nire barruan sentitu nahi zaitut bizirik. Erotzeraino gozaraziko dizut. Inoiz ikusi ez dituzun su-festak ikusiko dituzu plazeraren plazerez nire besoetan begiak ixten dituzunean. Zer diozu 

 Beno, zera  Ea gaur hasiko garen horretan, edo, besterik gabe, arropak erostera joan behar dugun.

 Ez dakit, Aitor. Aurrena arropak erostera joango gara, eta ondoren ikusiko dugu. Gaur dena egitea ere ez zaigu komeni. Bestela, zer egingo dugu bihar  Nik egun baterako baino gehiagorako nahi zaitut. Lehengo esperientziak baino luzeagoa izango ahal da zurekin izango dudana 

 Nola diozu  Lehengo esperientziak  Baina izan al duzu beste esperientziarik 

 Noski. Hiru edo lau bai.

 Hiru edo lau  Ez dakizu zenbat 

 Bai. Esperientziak, esperientziak, lau. Lagun arteko kontuak eta muxutxoak eta horrelakoak gehiago, baina bestelakoak lau.

 Zer esan nahi duzu bestelakoak diozunean 

 Ba, zer esan nahiko dut, Aitor  Harremanak. Sexu harremanak izan ditudala lau tiporekin. Zer iruditzen zaizu, asko  Gutxi  Ongi  Gaizki  Normal  Aitor  Aitor  Hor al zaude 

 Zer  Bai, bai, hemen nago, Irati. Ez, ez. Ongi, bai. Ongi iruditzen zait. Normala, bai. Oso normala. Jakina. Horrelako neska puska batek nahi adina lagun izango ditu prest oherako. Ez da nire kasua, baina ongi iruditzen zait. Beraz, nirea ez da berezia izango, noski.

 Nola berezia  Zer esan nahi duzu 

 Ez, deus ere ez. Nire suek ere ez dutela asko iraungo zure herriko festetan, ezta 

 Hori ezin da jakin, Aitor. Zurekin igual suertatzen da ezberdin. Baina horrek ez du axolarik.

 Beraz, probatu egingo nauzu. Eta gero bota. Beste lau horiek bezala.

 Nik ez dut inor botatzen, Aitor. Ez badugu inorekin inolako konpromisorik, nahi duguna egin dezakegu gure gorputzarekin eta gure bizitzarekin. Ez al da horrela  Gaur elkarrekin maitasuna egiteko irrikan bagaude, nork edo zerk debekatuko digu  Bizi dezagun geure bizitza, goza dezagun gaur-gaurkoa, aprobetxa dezagun geure gaztetasuna. Zahartzaroan ezingo duguna egin dezagun orain.

 Beno, Irati, ez dakit zer esan, neska. Ez nuen uste hain lantzatua zinenik. Zer nahi duzu esatea  Ustekabean harrapatu nauzu. Nik maitasuna beste zerbait zela uste nuen. Maitasuna egin, egin, bale. Baina dena hain ri-rau eta hurrengoaren bila  Ni ez naiz horrelakoa, barkatu.

 Zu ez zarela horrelakoa  Mesedez, Aitor  Zu ere besteak bezalakoa. Zergatik diozu horrelako beldurra zure gorputzaren askatasunari  Gorputzaren udaberria ez da inoiz itzultzen. Aditu al duzu, filosofo 

 Hori horrela da, baina arimarena, espirituarena eternoa da, betierekoa, Irati. Eta nik, aukeran, espirituaren udaberria zaintzea nahiago, gorputzarena baino.

 Beno, beno. Aski dugu. Ni sokorrista zinelakoan, eta ez dakit ez ote zaren apaizgaia. Ez horrenbeste pentsatu, eta goazen gaur geurea bizitzera, motel  Eta bihar biharkoak. Zergatik izango da txarra guk biok, besterik gabe, maitasuna egitea txiki-txiki eginda geratu arte  Agian horixe da zuretzat ere onena. Beti onena itxaron behar duzu, Aitor.

 Ez dago gaizki esana, baina, nik nahiago dut txarrerako prestatu, datorrena errazago onar dezadan.

 Bale, konforme. Itxaron ezazu, beraz, okerrena, baina goazen aurrera gure planarekin. Beste gauza bat. Zure hitz egiteko moduarengatik, pentsatzen dut estreinatzeko zaudela sexu kontuetan. Horrela al da 

 Bai, horrela da. Lehen ere esan dizut Joana dela nire lehenengo neska-laguna, eta oraindik ez ginen horretara ausartu. Denak ezin izan zu bezain liberalak eta progreak, neska. Batzuk motelxeagoak gara zenbait gauzatan.

 Joana ere birjina  Harritzen naiz. Hark ez du zure antzik. Hark honezkero pasatuko zuen baten bat. Institutukoren bat pozik utziko zuen honezkero.

 Beno, gutaz hitz egin behar dugu, ala Joanaz  Gainera, hori ez da zure kontua. Beste gauza bat. Joanaz hitz egin behar baduzu, hitz egin ezazu errespetu pixka batekin, mesedez. Joana ez da-eta zuk uste duzun bezalakoa.

 Ongi da. Barkatu. Gatozen, bada, geurera. Beno, egia esan, ez dakit zurekin joan beharko nukeen arropak erostera, Aitor. Orain dela ordu erdi bat ez nuen inolako zalantzarik, baina ez dakit nik uste nuen bezalakoa zaren.

 Beraz, zuk larrua jotzeko laguna nahi zenuen, besterik gabe eta garbi hitz eginda. Beno, ongi da. Eman dezagun hori horrela dela. Eta nik ez al dut balio zurekin larrua jotzeko 

 Balio, balio, bai. Noski baietz. Baina gero sekulako traumak eta kontzientziako kargak izan behar badituzu  ez dakit.

 Traumarik ez, baina, esan dizut. Lehenengo aldia izango nuke, eta ez dakit zure proba gainditzeko gauza izango naizen.

 Ni ez naiz horren beldur, Aitor. Nik uste proba hori gaindituko duzula, eta nota onarekin gainera. Ni irakasle eta erakusle ona izango nauzu. Horretan ez kezkarik izan. Eta lehenengo isurketa berehalakoa bada, bigarrengoan hobeto eutsiko diozu. Hori ere ikasi egiten da.

 Neska, neska. Ez duzu hainbeste xehetasun eman beharrik. Une batez telefono erotikoarekin ari nintzela uste nuen.

 Ongi da. Esan nahi nizun hori ez dela ni kezkatzen nauena.

 Zer da, bada 

 Behin larrua jotzeagatik ez ote nauzun gehiegi lotu nahiko. Maitasuna egiten badugu ere ez du esan nahi zurekin ezkondu behar dudanik.

 Ez, ez; lasai, Irati. Bestela, daramazun martxan, astean behin ezkondu beharko zenuke.

 Aizu, ez pasatu, Aitor. Mutilekin gozatzea gustatzen zait, baina ez da horrenbesterako. Orain arte nire erlazioek jarraipenik ez badute izan, ez da nire erruz izan. Hasi eta bukatu egin dira, eta kito. Zurekin igual ez da berdin gertatuko. Gainera, gure adinean normala da era horretako harremanak izatea. Gero ere izango dugu seriotzeko garaia eta adina.

 Eta orain ezin al gara serioak izan 

 Dudarik ez. Baina, nik behintzat, oraingoz ez dut transzendente jartzeko asmorik maitasun kontuetan. Horrek ez du esan nahi beti horrelakoa izan nahi dudanik. Askorentzat zahartzaroa negua besterik ez bada ere, niretzat uzta garaia izatea nahi nuke. Familia, seme-alabak, bilobak 

 Beno, beno, beno  Noraino zoaz, neska  Orain ez duzu beste puntaraino joan beharrik, Irati. Zu horrelakoxea zara, eta kito.

 Bai. Baina aldatuko naizela pentsatzen dut.

 Gero aldatuko zaren ala ez, hori ez dakigu; ez nik eta ez zuk. Eta beste gauza bat. Zaren bezalakoa izanda ere, uste dut maite zaitudala. Hori da okerrena. Nahiz eta zure izaera batere gustatu ez, uste dut hala ere zoratu egiten nauzula. Eta une honetan zoriontsu naizela uste dut.

 Hara, hara  Ikusten  Banekien serio jarriko zinela. Esan ezazu nirekin maitasuna egiteko gutizia piztu zaizula, eta zazpi aldiz jarraian egin nahi duzula. Ez joan urrutiago, Aitor.

 Nik uste hori baino gehiago dela. Eta ba al dakizu zergatik  Zu gorputz eta arima maitatzen hasia naizelako. Nahiz eta jakin ez, zuk ni maite nauzun.

 Zer, erantzun egin behar al dizut  Niri maitasun hitz horiek handiegiak iruditzen zaizkit, Aitor. Lehen ere esan dizut. Gauza serio horiek gerora etorriko direla gu haien bila ibili gabe. Orain zer daukagu  Gaztetasuna, osasuna, gozatzeko gogoa, aukera  Bada, goza dezagun eta aurrera  Eta ez niri galdetu maite zaitudan ala ez. Nik ere ez dakit eta.

 Bale. Ongi da. Eta zer egin nahi duzu 

 Nik zurekin gozatu nahi nuen. Besterik ez. Zuk zeure gorputza niri oso-osorik ematea, eta nik neurea zuri ematea inolako erreserbarik gabe, guztiz. Eta ondoren ikusiko dugu zer gelditzen den gure barruan.

 Horixe da, bada, nire zalantza eta kezka bakarra. Zure maitasunaren aparra joaten denean, ez bada xanpainik geratzen edalontzian, nola ase ondorengo egunetako egarria 

 O, ez  Filosofia gehiagorik ez, Aitor 

 Hau ez da filosofia, Irati. Hau bizitza da. Joanaren edalontzian aparrik ez dago, baina nahiko xanpain bai. Ohartzen al zara diferentziaz  Eta ezin dut zure aparretan gozatu ondoren Joanaren edalontzira itzuli. Ni ez naiz horietakoa, nire barruak ez du horrelakorik onartzen. Eta Joanarenak ere ez dut uste. Beraz, zer esaten didazu 

 Esan, esan, zertaz baina  Zer  Apartsua naizen 

 Apartsua zarela badakit. Zure apar pila horren azpian xanpainik dagoen jakin nahi dut.

 Ez dakit zer esan, Aitor. Begira, nik ez dizut kalterik egin nahi, inolaz ere 

Tu-tu, tu-tu, tu-tu 

 Itxaron pixka bat, Irati. Beste dei bat daukat, eta berehala naiz berriro zurekin.

 Oraindik ere telefonoan al daukazu Joana delako hori 

 Ez. Joanak aspaldi eskegi zidan telefonoa. Beste dei bat dudala esan dizut. Itxaron mesedez, Irati. Gurea bukatu behar dugu eta.




 Bai, zein da  Esan  Zu al zara, Joana 

 Bai, horixe. Joana. Joana joan zaik, guapo  Hik zer uste duk, denak atzetik dituala  Egon hadi horretan 

 Beñat, baina zer gertatzen da  Zer dela eta oihu horiek 

 Hara, hara. Jesus  Barka ezak, hi. Izan ere, hi beti hain goxo eta xuabe ohitua. Begira ezak, nahi baduk bajuxeago hitz egingo diat, baina adi ezak ongi esango diadana. Utz ezak bakean Joana 

 Baina zer gertatzen da  Zer esan dizu, Beñat  Nik ez diot deus txarrik egin. Eta, gainera, oraintxe deitu behar nion.

 Oraintxe deitu  Hobe duk  Hik ez diok Joanari deusetako deitu behar. Aditu al duk  Ezta deusetako ere  Nahiko min egin diok, eta orain joan hadi beste zilbor-eder horrekin. Baina lasai, Aitor. Igarriko diok  Ni enteratu nauk zer-nolako elementua den hire lagun berri hori. Egon hadi lasai.

 Ez baina, esan dizut, Beñat, oraintxe deitu behar niola Joanari. Ni ez naiz beste inorekin joan. Iratirekin hitz egin besterik ez dut egin.

 Bueno, hi. Niri ez didak adarrik joko. Atzo plantoia kafetegian, gaur beste bat telefonotik, arratsaldean beste horrekin pija-arropak erostera. Hik zer uste duk, beste denak tontoak garela 

 Baina zer arraio kontatu dik Joanak  Ni arratsaldean ez noa inora Iratirekin. Hitz egin, hitz egin dugu, baina ez dugu deus erabaki. Berriz esan behar al dizut oraintxe deitu behar niola 

 Ez, ez, lasai. Ez diok deitu beharrik. Joanak niri deitu zidak eta horrekin aski duk.

 Eta zer esan dik 

 Ea oraindik maite dudan. Horixe esan zidak.

 Eta zuk zer esan diozu  Baietz, noski. Hori banekien nik. Aspalditik nekien nik, zu hortxe zeundela niri erbiak noiz ihes egingo zain, zu joan eta rau , zureganatzeko.

 Barka ezak, baina ni ez nauk inoren bila joan. Joana etorri duk nigana. Eta nik, noski, kasu egin zioat. Nire laguna duk, eta nik lagunak zaindu egiten ditiat. Ni ez nauk hi bezalakoa, nik ez ditiat lagunak erabili eta gero botatzeko.

 Nik ez dut inor erabili, eta gutxiago bota, Beñat. Nik munduko errespetu guztiarekin tratatu dut Joana. Iratirekin bi kontu esan ditudalako ez noa harekin bizitzera. Nahiz eta Joana nire neska-laguna izan, uste dut beste neska batzuekin hitz egin dezakedala. Eta Joanak horretara ohitu beharra dauka. Nik Joanari ez diot esan maite ez dudanik. Ez diot Irati maite dudala esan. Ez dakit zer burutazio klase darabiltzan bere buruan.

 Begira ezak, Aitor, Joana ez duk inozoa, eta nigana negarrez etorri baduk, zerbaitengatik izango duk. Eta gehiago esango diat. Uste diat hitaz ahazten ere hasia dela. Bestela ez zekiat zergatik galdetu didan oraindik maite dudan. Eta bai, arrazoi duk horretan. Baietz esan zioat. Eta oso gustura erori duk nire bi besoen artera. Estu-estua izan duk bion arteko besarkada.

 Zurea ulertzen dut, Beñat. Zuk ama ere salduko zenuen berriro ere Joanaren bularren goxotasuna bertatik bertara sentitzeko. Eta ongi egin duzu, aukera etorri denean aprobetxatu. Baina zure besoetan negar egin duelako ez duzu usteko, bada, nitaz ahaztu eta berriz zure maitasunaren atzaparretan errendituko zenik, ezta 

 A, ez  Eta zertara jo dik ba niregana 

 Ez zara hain inozentea izango, Beñat. Zuregana kontsolamendu bila joan da, Beñat, besterik ez. Beraz, hor baldin badago, esaiozu, mesedez jartzeko.

 Hi bai haizela inozentea, filosofo  Oraintxe jarriko duk, eta berak esango dik zeinen goxo eta ederki sentitzen den nire besoen artean.



 Joana, hor al zaude 

 Bai, hemen nagok, bai. Zer nahi duk 

 Beno, Beñatek sekulako pelikula kontatu dit, eta ez dakit, zuk kontatzea nahi nuke, Joana.

 Bueno, ba, horixe, Aitor. Honaino ailegatu garela, eta hari honi tiraka jarraitzea alferrik dela. Horixe. Hari honek ez dik gehiago ematen, eta beste hari batekin saiatzea hobe dugula biok. Hik baduk nondik tira, eta nik ere bai.

 Baina, baina, zer diozu  Badugula nondik tira  Barkatu baina, nik zure haritik tiratzen jarraitzeko asmoa dut. Uste dut elkarri onenak eskaintzeko eta emateko gaudela, Joana. Bizitzan zehar horrelako arazo ttiki asko izango ditugu, eta horiekin bizitzen ere jakin behar dugu, ikasi egin behar dugu. Ezin gara lehenengo eztabaidan haserretu.

 Ez duk eztabaida soilik, Aitor. Hik beste neska bat duk buruan. Bueno, buruan edo beste nonbait. Baina horrek ez dik axola handirik. Beste neska bat azaldu zaik, eta kito. Horrek ez dik bueltarik.

 Niri beste neska bat agertu zaidala  Eta zuri  Zuri ere norbait agertu zaizu, ezta  Eta azkar gainera  Ez duzu denborarik galdu, e 

 Niri ez zaidak inor ere agertu. Neu etorri nauk Beñatengana. Eta eskerrak bere laguntzari.

 Eskerrak bere laguntzari  Beno, beno, ederki dakizu zein izango den Beñaten laguntza, baina hor konpon. Ni ez naiz sartuko zure erabakietan. Nik esan nahi nizuna 

 Zer esan behar didak, ba, zer 

 Lehengo gauza bera. Nik dakidala, ez dut deus ere egin Iratirekin. Zu haserretzeko modukorik ez behintzat. Nik dakidala, oraindik ez diogu elkarri deus txarrik egin. Beraz, goazen aurrera. Zer egin behar duzu arratsaldean 

 Arratsaldean  Beñatekin gelditu nauk. Berriz ere nirekin hasteko desiratzen omen zegok, eta, egia esan, pozgarria duk hori niretzat. Gainera, zertarako galdetzen didak arratsaldean zer egin behar dudan  Hi ez al hoa ba beste zilbortxo horrekin azken modako traputxoak erostera 

 Egia esatea nahi baduzu, ez. Ni ez noa arratsaldean inorekin arropak erostera.

 Segi ezak lasai, motel, segi ezak  Ni arropaz ongi nagok, oraingoz, eta Beñatekin baditiat gauza inportanteagoak hitz egiteko. Beste gauza bat. Institutuan ez diat hiregatik lotsarik pasatu nahi. Hik atean beste hori zain eta ni burumakur bakarrik.

 A, eta aurrea hartu nahi didazu. Zu Beñaten besotik klasera, eta ni bakarrik, burumakur.

 Burumakur, burumakur… denbora gutxian. Zilbortxo han izango duk zain-eta, irteera ordurako.

 Bada, gauzak ez dira zuk uste duzun bezala, Joana. Nik Iratirekin ez daukat inolako konpromisorik. Eta gaur arratsaldean ere ez noa harekin arropak erostera. Oraingoz, behintzat, ez naiz horretan gelditu Iratirekin. Zenbat aldiz esan behar dizut 

 Oraintxe duk ba garaia lasai arraio harekin gelditzeko. Nigatik libre haiz. Honezkero jakingo duk zer-nolako neska klasea den beste hori, ezta  Agur, Aitor, egongo gaituk.

 Zer neska klase den  Zer esan nahi duzu horrekin 

 Hik badakik ongi aski, Aitor. Itsua ez haiz.

 Ez, baina zuk esatea nahi dut, Joana.

 Esango diat, ba. Sutako burdina baino beroagoa dela, motel  Horrena ez dela itxurakeria bakarrik. Horrek mutilak maite ditik, baina denak. Eta horretarako bakarrik. Oherako. Eta beharbada horixe duk hik ere nahi duana.

 Zuk ez dakizu deus ere Iratiz, Joana, horrela hitz egiteko.

 Hik uste baino gehiago. Baina lasai. Hik ere garaia duk larrutan hasteko, eta agian nirekin orain arte lortu ez duana gaur bertan lortuko duk beste horrekin.

 Baina, zer esaten didazu, neska  Zer dira astakeria horiek  Mesedez, ezin nauzu horrela utzi, Joana. Beñatekin itzuli nahi baduzu, oso ongi, baina niri ez aipatu beste larru jotze kontu horiek.

 Aitor, hik nahi duana. Baina neska hori gustatu egin zaik, utz dezagun arrazoia. Berdin zaidak.

 Eta esaten badizut Irati ez zaidala askorik gustatzen, eta zu zarela nire neska oraindik ere  Zergatik ez gara gelditzen arratsaldean hitz egiteko 

 Arratsalderako Beñatekin gelditu naizelako, Aitor.

 Baina zergatik saiatu nahi duzu berriro ere horrekin  Lehen gaizki atera bazen, berriro ere ez du iraungo zuenak. Zuk badakizu nolakoa den Beñat. Zure titiak gustatzen zaizkio, baina zu ez zaitu maite.

 Beraz denak berdinak zarete. Beñatek nire titiak, hik Zilbortxoren ipurdia eta auskalo zer  Hik ere ez dakik deus ere Beñaten sentimenduez. Beraz, lehengo hori sobra zuan.

 Ez, ez zen sobra. Nahi duena lortzen duenean, hortxe utziko zaitu bazterrera. Lehen ere zergatik utzi zenuten  Hark nahi zuena ematen ez zeniolako. Ez al da horrela 

 Ez, ez duk horrela. Hiregatik utzi nian Beñat. Hara  Orain badakik. Baina gaizki egin nian. Ez nian sekula utzi behar.

 Zer  Niregatik  Ba  Ni lehengoa naiz, Joana. Ni ez naiz aldatu. Itxi dezagun eztabaida txoro hau eta jarrai dezagun aurrera.

 Mila esker hire kontsejuengatik, Aitor, baina, aski diagu. Aio 

 Joana  Joana  Joana  Jode 



 Irati, hor al zaude 

 Bai, hemen nago, baina hurrengoan lehenagotik moztu, mesedez.

 Bai, barkatu. Zertan ari ginen, Irati 

 Bada, xanpain kontuekin uste dut, Aitor. Ni oso apartsua naizela esan didazu, eta ez dakizula aparraren azpian edaririk badagoen. Edo beste modu batera esateko, ez dakizula nire sexu eta erotismoaren azpian maitasunik badagoen. Horrelako zerbait zen, ezta 

 Beno, bai. Izan liteke. Eta normala da nire kezka hori, Irati. Zuk diozun bezala, zure itxura sexi horrek txoraturik nauka, eta zure ezpainek eta zure gorputz guztiari darion erotismo ikaragarriak zeharo mozkortuta.

 Orduan mereziko du aparretan ezpainak bustitzea, ezta, Aitor 

 Orain dela hamar minutu ezezkoan nengoen, baina uste dut berriro ere liluratu nauzula. Apar horrek merezi duelakoan nago, Irati.

 Berriro ere liluratu zaitut, edo Joanak haizea hartzera bidali zaitu telefonoz 

 Joanak  Ez, ez. Ez zen Joana telefonoan, Beñat zen. Joana ere hor dago, bai, hor jarraitzen du, baina zure aldeko apustua egitera noa. Momentuko senari egin behar diot kasu, eta zuri ere bai. Beti ezin ibili bide segurutik eta gerora begira. Goazen momentuko abentura bizitzera. Amildegira salto egitera noa. Zer arraio 

 Ederki, Aitor. Horrela bada, konforme. Ni ere orain hamar minutu ez nengoen oso konbentzitua, baina orain zure aldeko apustua egin nahi dut. Zure txintxo itxura hori nik kenduko dizut. Ikusiko duzu 

 Ea egia den 

 Egia  Inolako zalantzarik gabe. Nik lagunduko dizut mundura jauzi egiten.

 Zer ordutan esan didazu pasatuko zarela nire etxetik 

 Lauretan 

 Ongi. Atzoko gonatxoarekin etortzen bazara, ez dakit nola moldatuko zaren motoan ibiltzeko.

 Ez, atzokoa ez dut jantziko. Okasiorako beste bat badaukat. Gaur, zuretzat bereziki, beste bat jantziko dut. Beste motzagoko bat, Aitor.

 Zure aurreko nobioekin janzten zenuena 

 Aizu, majo  Utz ditzagun kontu horiek. Nik esan dizut zein eta nolakoa naizen, eta, nirekin atera nahi baduzu, naizen bezala onartu behar nauzu. Beraz, ez itzuli kontu horietara. Zu ere ez zara nik nahiko nukeen bezalakoa, baina horrelaxe nahi zaitut.

 Bale, bale, ongi da. Oraindik ez gara elkarrekin ateratzen hasi ere egin eta jeloskor nago dagoeneko. Beraz, niretzat jantziko duzu bereziki gona labur hori.

 Bai, horrelaxe da. Eta, lasaiago geldi zaitezen, zurekin estreinatuko dut.

 Jesous  Aparretan itoko naiz, Irati. Ez dakit igeri egiteko gauza izango naizen.

 Zu lasai, Aitor. Oraingoan niri tokatzen zait zu salbatzea. Nik egingo dizut ahoz ahozkoa.

 Bai. Ur klase hauetan ez naiz oso trebea, eta zure laguntza beharko dut, beharbada. Uste dut zoragarria izango dela gaur arratsaldekoa.

 Zalantzarik ez izan, Aitor. Nik apar asko dut. Oraindik edalontzi erdirainokoa besterik ez didazu ikusi. Nire aparrak gainez egiten duenean, edalontziak eta mahaiak ere gutxiegi izaten dira.

 Eta hori guztia maitasunarekin balitz. Ederra izango litzateke. Maitasuna egitea, alegia, eta ez larru jotze hutsa.

 Oraindik horrekin jarraitzen al duzu  Beste gauza bat esango dizut. Gizon batzuek aski izaten dute aparrarekin. Tarteka nahi dutena emanez gero, ez dute maitasun eternoaren beharrik elkarrekin bizitzeko eta zoriontsu izateko.

 Zer esan nahi duzu horrekin  Ea zurekin atera nahi dudan  Ea zurekin biziko nintzatekeen 

 Beno, beno, Aitor. Lehen motel samar ikusi zaitut, eta berriro ere ilusioa piztu nahi nizun, besterik ez. Eta zuk esandako horiek guztiak ere jarraian etortzen badira, ongi etorriak.

 Bale. Aizu, Irati, non jarri zenuen zure zilbortxo tentagarri horretako pirtzina 

 Parte Zaharrean. Zer dela eta 

 Ez, igual jarriko dut nik ere zurearen berdin-berdina. Bizimodu berri bati hasiera eman behar diot. Eta seinale eta guzti, gainera. Baina nik gordean eramango dut, e 

 A, bai  Zurea gordea eta nire bistan.

 Beno. Zurea ere zenbaitetan gordean balego, igual hobe. Nire institutuko patioan paseatzen baduzu zure pirtzin hori bistan, astakirtenen bat edo beste izango duzu bueltan edozer gauza esaten. Beno, noiz jarriko dut 

 Gaur bertan joango gara, nahi baduzu.

 Bai, astirik baldin badugu. Ze, arropak erosi, aparretan itolarritu, zuk ni salbatu  Beraz, laurak puntu-puntuan gure etxe atarian ikusi nahi zaitut.

 Agur, Aitor. Gero arte. Zoriontsu egingo zaitut. Ikusiko duzu. Nirea zara, Aitor. Beno, ez dakit seguru, baina uste dut maite zaitudala. Laurak arte.

 Agur, preziosa. Lauretan hortxe egongo naiz zure zain, mundua desegiten bada ere. Ez ahaztu.

 Ezetz 

Tu-tu, tu-tu, tu-tu 

 Agur, bada, Irati. Beste dei bat daukat. Arratsaldera arte.



 Bai, zein da 

 Joana nauk, Aitor.

 Joana 

 Bai, Joana. Ez al haiz gogoratzen  Hire neska-laguna. Barka ezak, Aitor. Ez zekiat zer arraio pasatu zaidan, baina arrunt jeloskor jarri nauk. Irati hire lagun hori hain ikusten diat polit eta eder, zeharo jeloskor jartzen nauk, motel.

 Lasai, Joana, berdin da. Orain ez kezkatu 

 Ez kezkatu, ez kezkatu. Aise esaten duk hik. Nola ez nauk ba kezkatuko, nire erruz gurea ia-ia pikutara joan duk eta  Ez diat mailarik eman, eta sentitzen diat, Aitor. Hor joan natzaiok Beñati, txoro negarti baten modura, motel. Baita hark gustura hartu ere, bere bi beso handi horien artean. Baina arrazoi duk. Hark nire titiak maite ditik, eta ez ni.

 Beno, nik hori esan dizut, baina beharbada gehitxo ere hitz egingo nuen. Beñat ez da mutil txarra, eta zure laguna da. Beraz, zure titiez gain, zu ere zerbait maiteko zaitu, noski.

 Hala uste al duk  Nik ere halaxe uste nian, baina ederki aski aprobetxatu dik nire negarraldia nire titiak eta gainontzeko ttonttor-txokoak goitik beheiti errepasatzeko. Elementu ederra  Sentitzen diat, Aitor, hirekin hain arinki jokatu izana. Urduri jarri nauk motiborik gabe, eta seko jeloskortu nauk. Orain konturatzen nauk hik esandako guztian arrazoi duala. Barka ezak, motel, eta egin dezagun bakea.

 Bakea egin  Baina ni ez nengoen haserre eta. Gainera, Beñatek deitu didanean, ez al didazue bada esan biok berriro elkarrekin hastera zindoaztela 

 Bai, Aitor, bai. Arrazoi duk. Horiek denak egia dituk. Baina momentuko beroaldia izan duk, motel. Horregatik deitu diat berriro. Lasai egoteko, eta Beñaten kontu horiek haizeak eraman dituela esateko. Arrazoi huen, Aitor.

 Hori da aldaketa eman duzuna, neska  Orain hamar minutu sutan nirekin, eta orain 

 Baietz, Aitor. Bazekiat. Baina ni hire neska-laguna nauk, eta halaxe jarraitu nahi nikek. Beraz, gure gaurko diskusio txoro hori ahaztu ezak, eta goazen arratsaldeko planak egitera. Arratsaldekoak, biharkoak, etzikoak, uda guztikoak. Egunero egon nahi diat hirekin, filosofo. Orduan zer  Arratsaldean lauretan hire etxe aurrean 

 Lauretan nire etxe aurrean  Ez al da oso goiz 

 Oso goiz  Ezta pentsatu ere  Gainera, hiri kasu egiten hasiko nauk, gauza batzuetan behintzat. Gaur bertan pirtzina jarriko diat zilborrean. Zer iruditzen zaik, Aitor  Arrazoi duk horretan ere. Polit eta dotore ibiltzeak ez dik norbait kaxkarina denik esan nahi.

 Pirtzina jarriko duzula  Lauretan nire etxean  Joode  Eta gaur izan behar du 

 Zer, Aitor, adarra jotzen  Hi bai tipoa, hi  Ikusiko duk hemendik aurrera nola jarriko naizen. Hire beste lagun hori baino sexiagoa jarriko nauk.

 Sexi jarriko zarela  Zenbat gauza  Zenbat aldaketa bat-batean.

 Sexi jarriko nauk, bai, sexi  Ikusiko duk  Bueno, Aitor, bazkaltzera noak, bestela ez nauk lauretarako hire etxera ailegatuko. Agur  Laster arte  Maite haut, Aitor.

 Bai, nik ere bai. Baina gauzatxo bat esan nahi nizun nik ere, eta ez didazu tarterik utzi. Zera 

 Bueno, Aitor, lasai egon hadi. Gero egongo gaituk, motel  Arratsaldean esango didak esan beharrekoa. Bakea egitea zuan inportanteena. Hortik aurrerakoak ez dik garrantzirik.

 Bai baina, nik esan behar nizuna nahiko inportantea zen. Beñatek zuen artekoa esan didanean 

 Bale, bale, Aitor  Lehen ere esan diat hori ahazteko. Momentuko beroaldia izan dela, eta berehala eman diodala ezezkoa, Aitor.

 Bai, bai, hori ulertu dizut, baina Beñatekin eta zurekin hitz egin dudanean, bada, nik 

 Baietz, ulertzen dudala, Aitor. Gaizki pasatu duala eta hori dena. Baina esan ezak esan beharrekoa, motel. Azkenean ni ere urduri jartzen ari nauk. Ea, zer esan behar didak 

 Ez, deus ere ez. Bakarrik, bada, zera  Beste hark esan zuen bezala, basoa isilegia litzatekeela ongi kantatzen duten txoriek bakarrik kantatuko balute.

 Zer, Aitor  Ze esan nahi duk horrekin 

Tu-tu-tu-tu-tu-tu-tu-tu-tu-tu

 Aitor  Aitor  Aitor  

