
Ozta-ozta, baina azkenean lortu nuen begiak irekitzea. Begi-tapek tona bana zeukaten bakoitzak. Ez nekien zeri zor zitzaion horren pisutsuak izatea. Hala ere, ahaleginak egin nituen berriro eror ez zitezen; non nengoen jakin behar nuen, zer gertatzen zitzaidan kamaina antzeko baten etzanda egoteko.

Besoak mugitzen ere asko kostatu zitzaidan; dena den, pixkanaka, hauek ere mugitzen hasi nintzen eta, gora jasotzeaz batera, nire aldamenean zeuden beste esku batzuek hartu eta berriro jarri zizkidaten besoak kamaina gainean. Nor zen ikusteko, burua bueltatzeko ahalegina egin nuen, baina ezinezkoa gertatu zitzaidan, buruko minak ez baitzidan utzi zirkinik egiten; beraz, ez nuen izan haren aurpegia ikusterik. Hala ere, argi zegoen emakumea zena, bere arropak andrazkoarenak zirelako. Emakume hura nire aldameneko oheko pertsonari hizketan ari zitzaion. Ez nituen ulertzen haien hitzak, trumoi hotsaren barruan bezala entzuten bainituen.

Berriro itxi nituen begiak; eta hankak mugitzen jardun nuen. Hasiera baten ez zidaten erantzun, baina ez nuen etsi. Ahaleginetan jarraitu nuen, eta berehala etorri zen saria. Behatzak lehenengo eta segidan oinak, bernak eta hankak mugitu nituen. Beraz, gerritik behera ere sentiberatasuna galdu barik neukala baieztatu nuen. Saiatu nintzen, ostera ere, begiak irekitzen; oraingoan pisu gutxiago zeukaten betazalek. Non nengoen jakiteko irrikaz, hara eta hona ibili ziren nire begiak, dena aztertzen.

Ez neukan burua altxatzeko adorerik, eta berriro saiatu nintzen burua alborantz jiratzen, baina hain zen handia sentitzen nuen buruko mina, ez bainuen izan beste mugimendurik egiteko indarrik. Han geratu zen burua geldi; baina begiak bai hasi zirela mugitzen. Lehenengo, niri so zeuden begi beltz handietan pausatu ziren. Neska gaztetxoa zen, hanka zaurituta zeukan gazte beltzarana. Irribarre motel batez agurtu ninduen.

 Kaixo  Azkenean etorri zara bizien mundura  esan zidan ahots gozo batez.

 Bizien mundura   esan nion nik, esan nahi zuena ulertzen ez nuelarik.

 Bai. Inork ez zuen zentimorik ematen zure bizitzagatik  eta, nire harridura susmatzean, jarraitu zuen : egoera larrian zeunden, koman, horregatik diot.

Koma hitzak burrunba egin zuen nire burmuinean. Banekien zer zen koman egotea baina, niri zegokidanez, ez nuen zergatia ulertzen. Eta pentsatzen hasi nintzen nire buruko minak zerikusia zeukala hitz horrekin. Ahal nuen moduan eskuak jaso eta burura eraman nituen, eta han aurkitu nuen erantzuna: burua zerrendaturik neukan.

Baina nola edo zer gertatu zitzaidan  Pentsatzen hasi eta hutsik aurkitu nuen nire burmuina, ez zegoen oroimenik, paper zuri baten aurrean nengoen, baina ez nuen izan arakatzen hasteko denborarik, beste aldetik norbait hizketan ari zitzaidan.

 Zer moduz zaude   hebraieraz egin zidan berba.

Burua jiratu beharra izan nuen. Begiak itxi-ireki horren segundoan, zuriz jantzitako emakume bat ikusi nuen: gaztea, burua zapi batez estalita zeukan, hau ere zuria. Erizaina zirudien. Berriro buruko mina. Eskuaz zerrenda ukitu eta gero begiak zuzendu nizkionean, erantzun hori ez zela zuzena iruditu zitzaidan. Berriro egin zidan galdera bera, baina oraingoan arabieraz:

 Nola zaude 

 Ez ondo. Buruko mina izugarria da eta ez daukat mugitzeko adorerik gorputzean. Zer gertatu zait 

 Kolpe handi bat eman dizute eta horren ondorioz konorte barik egon zara bi egunetan. Zauria txikia izan arren, kolpea gogorra izan da. Horregatik da zure buruko mina.

 Ez naiz gogoratzen nork eman zidan kolpea edo nola zauritu naizen; jausi egin ote naizen edo zerk eragin zidan zauri hori.

Isildu egin nintzen, nire aurrean zegoen emakumeak ere ez zuen jarraitu. Nik burmuina astintzen nuen, erantzuna aurkitzen saiatu nintzen, baina alferrik.

 Oraintxe bertan etorriko da medikua, berehala deitzeko ordena emanda dago eta.

 Baina, non nago   nik ere arabieraz, nahiz eta hebraieraz hitz egin zidanean hizkuntza hau ere ulertu.

 Ospitalean zaude.

 Baina, nongo ospitalean 

Harrituta begiratu zidan. Ez zuen ulertzen nik zergatik egiten nion galdera hori. Erietxe baten nengoela argi zegoen, han zeuden pertsonak ikusita. Baina nongoan  Ez zidan erantzunik eman. Laster etorriko zela medikua esanez, utzi egin ninduen.

Berriro hasi nintzen tokia eta pertsonak aztertzen, nire egoerari erantzuna bilatzeko. Zortzi lagun geunden gela hartan. Nire aldamenetan bi gazte zeuden: batek gorputza erdi biluzik zeukan, bularretako alderdia bendaz lotuta; besteak izterra eta berna bat zeuzkan zerrendaturik. Apur bat harantzago zegoen emakume adinduari ez zitzaion zerrendarik ikusten, baina nahiko txarto zegoela ematen zuen. Aurrez aurre, bi urte inguruko haur bat, begiak, sudurra eta ahoa bakarrik ikusten zitzaizkiona, beste guztia bendaz loturik baitzuen. Bere ondoko ohean zortzi-hamar urteko mutiko batek begiak bakarrik zeuzkan estalita. Hurrengo ohean etzanda berrogei urte inguruko emakumea; ez zirudien zaurituta zegoenik, baina haren auhenak entzuten ziren. Eta honen aldamenean gizona ala andrazkoa ote zen ikusten ez nuen beste bat.

Hurbildu zitzaidan medikua. Gaztea zen. Ez zen galanta, ezta itsusia ere, baina haren irribarreak piztu egiten zizkion begiak eta atsegin bihurtu. Aurpegi alaia zekarren, eta berehala azaldu zidan poztasun horren arrazoia.

 Hara gure hil-bizikoa  Badirudi ez duzula utzi nahi gure zoritxarreko mundu hau.

Txantxetan zirudien, baina hala ere serioski jardun zuen nire burua aztertzen. Zerrenda kendu zidan, buruko zauriaz arduratu eta behar zen sendagaia jarri zidan zaurian, baina estali barik utzi zuen. Buruko min handia neukala azaltzean, normala zela, ez zegoela kezkatzeko arrazoirik eta lasaigarri bat emateko agindu zion erizaina zirudien emakumeari.

 Ondo ikusten zaitut, bizpahiru egun barru etxera joateko moduan izango zara.

 Etxera  Nongo etxera   larritzen hasita nik.

Zein zen nire etxea  Zein zen nire izena  Nongoa nintzen  Galderak pilatzen zihoazen. Haiek mintzatzen ziren bi hizkuntzak ulertzen nituen, bi hizkuntza haietan egin nezakeen hitz. Baina zer gehiago nekien neure buruaz 

 Ez dakizu non dagoen zure etxea 

 Ez  begiak gainetik kendu gabe.

 Zein da gaixo honen izena   erizainari galdezka medikua, hebraieraz.

 Ez dakigu. Gogoratu konorte gabe ekarri zutela Ilargi Gorriko anbulantzian. Ez zekarren gainean inolako dokumentaziorik. Eta ez dugu galdetzeko aukerarik izan koman egon baita orain arte. Kolpeak burua nahastuta utzi diola dirudi.

 Bai, agian. Askotan gertatzen da  pixka bat arduratuta medikuak . Bihar egingo dugu berba   jarraitu zuen niri zuzenduta, baina oraingoan arabieraz.

 Eta zer esango didazu bihar  Esadazu oraintxe bertan bihar esateko daukazuna.

 Zein da zure izena   medikuak.

 Ez dakit. Ez dakit ezer, ezin nezake gogoratu nor naizen; beharbada, zuek esan duzuen bezala, kolpeak ahaztarazi dit niri dagokidan guztia.

Medikuak eta erizainak, biek begiratu zidaten, errezeloz beterik hasieran, gero harriduraz.

 Ulertu egin duzu erizainak eta biok esan duguna 

 Bai. Oso ondo.

 Beno. Badakigu zerbait. Hebraieraz eta arabieraz mintzatzeko arazorik ez daukazu. Ez kezkatu. Apurka-apurka joango zara memoria berreskuratzen. Bitartean, zu lasai. Hemen geratuko zara eta ikusiko dugu zer gertatzen den.

Baina egon nintekeen lasai  Ez nintzen inor. Ez neukan izenik. Beraz, ez nintzen existitzen. Berriro buruko mina. Eskua burura eramanez keinu bat egin nion medikuari, lehertzear neukan burua. Berehala ekarri zidan lasaigarri bat erizainak. Ez nuen izan pentsatzen jarraitzeko modurik, begiak itxi eta erdi lotan jarri ninduen sendagai hark.

Ez dakit zenbat ordutan egon nintzen lo. Aldarriek eta alarauek itzartu ninduten. Gu geunden gelan beste bi lagun sartu zituzten, eta nire aldameneko gazte beltzaranak esan zidanez, larriki zaurituta zeuden. Non  Nola  Egoera ez zela normala iruditu zitzaidan. Lurrikara gogorren bat  Sutea  Istripu larria 

Gazteari zuzendu nintzaion. Gauzak neure kontura jakiten hasi beharra neukan eta berau izango zela egokiena pentsatu nuen nire galderei erantzuteko eta horien arabera niri zegokidan zerbaitetaz jabetzen hasteko.

 Nola duzu izena   betiko galdera, baina ahalik eta ahots gozoenaz, haren konfiantza lortu nahian.

 Suha.

 Nik Sara  asko pentsatu gabe irten zitzaidan izen hori.

Neska hark tinko begiratu zidan. Entzun egin ote zuen medikuak, erizainak eta hirurok izandako solasa  Baietz esan zidaten haren begiek, mesfidantzaz begiratu baitzidan.

 Beno, ez dakit, ez dut gogoratzen, baina dei nazazu izen horrekin. Zergatik hainbeste zauritu 

 Erasoa gogorra izan dela esan dute. Zazpi hildako ere egon direla, baina zaurituak berrogeita hamarretik gora omen dira.

 Non izan da   momentu bateko treguarik eman gabe solasaldiari.

 Jabalyan. Baina hango ospitaleak beteta daudenez hona ekarri dituzte. Zu ere handik ekarri zaituzte.

 Jabalyatik  Non gaude, ba 

 Gazan  harrituta berak.

Baina nire harridura handiagoa zen. Gazan geundela esan zidan, eta nik banekien hiri hori non zegoen, banekien Palestinako hiri nagusietariko bat zela. Jabalya ere ezaguna zen niretzat, ez zen lehen aldia entzuten nuena.

Pazientzia hartu behar nuen gauzak gogoratzen joateko. Gauza bat bai zegoela argi: Palestinan nengoen. Bazen zerbait haritik tiratzen hasteko. Eta buruko minik ez neukala profitatuz, Suharen mihiari tiraka hasi nintzen.

 Suha: zu ere horrelako eraso baten zauritu zara 

 Zauritu naute  zuzendu ninduen.

 Nork 

 Judutarrek.

 Ez zara judutarra 

 Ez, palestinarra naiz; eta zu 

 Ni ere palestinarra naiz  erantzun nion zalantza izpirik gabe, bestela haren mihiak atzera egin zezakeen.

 Yitzhad medikua judutarra da. Beno, israeldarra, berak esaten duen moduan. Baina pertsona ona da. Ez dirudi judua. Gutariko batek bezala jarduten du. Oso amultsua da. Hona ekarri ninduten momentutik arreba baten moduan hartzen nau. Beno, guztiak hartzen ditu ondo. Baina erabat eskertzen dut nireganako jarrera.

 Nola gertatu zen erasoa 

 Auzoko baten etxean nengoen. Soldadu israeldarrak sartu eta barruan geunden guztiok atera gintuzten kanpora, etxea lurreratzeko hondea-makinak sartu behar zirela-eta. Etxearen jabeek ezetz esan zuten, etxea botatzekotan eurak barruan zirelarik bota beharko zutela. Orduan bultza-bultzaka atera gintuzten guztiok kanpora. Baina kanpoan jendea biltzen hasi zen, euren elkartasuna adierazteko. Soldadu haiei ez zitzaien gustatu eta tiroka hasi ziren.

 Tiroak  Balak 

 Gomazko pilotak. Beno, hobeto esanda, kautxozkoak, askoz ere gogorragoak. Eskerrak buruan ez nautena jo, hilda utziko ninduten bestela. Eta zu, non zauritu zaituzte 

 Ez dakit, ez naiz gogoratzen, osagileak dio kolpearen eragina dela ez gogoratzea, apurka-apurka joango naizela gogoratzen.

Ekarri berri zituzten gaixo biren alarauek ez ziguten utzi jarraitzen. Hamabi urte inguruko neskato bat zen gehien kexatzen zena; izan ere, bi hankak zeuzkan egoera txarrean, horrela esan zuen Suhak, erizainari entzun zion-eta. Bestea emakume zahar bat zen, eta besoa zeukan erreta.

Berriro sartu nintzen nire burmuinean, hau miatu eta zerbait atera guran. Ez nuen ezer aurkitu. Nire bizitzak ez zeukan aurreko ezer idatzita, eta ezin nezakeen aurrera egin atzetik zer utzi nuen jakin barik.



Nasser ospitalea nahiko handia da. Hala ere, ura neurtuta ematen ziguten, jatekoa berdin. Horiek eskas zeudela esan zidan Suhak. Eta ez horiek bakarrik, geroago neuk frogatu nuen dena zegoela eskas: xaboia, medizinak, mantak, izarak eta abar. Hori bai, dena zegoen garbi. Egunero etortzen ziren bi emakume gazte eta hamalau urte inguruko neskato bat garbiketak egitera.

Bigarren egunean hasi nintzen ohetik jaikitzen. Hasieran ordu pare bat, eta garbiketako emakumeei apur bat laguntzen saiatzen nintzen. Nire egoera, osasunari zegokionez, ona zen, baina ezer gogoratu barik jarraitzen nuen eta horrek arriskuan jartzen zuen nire egoera psikikoa. Hari eta horri galdezka pasatzen nituen orduak. Honek eta hark esandakoaz, non nengoen jabetzen joan nintzen eta gertatzen zenaren berri jakiten, baina nire pertsonari buruzko ezertxo ere ezin jakin. Beraz, ospitaletik albait arinen irten nahi nuen, ezagutuko ninduen norbait aurkitu.

Zortzigarren egunean, solasaldi bat izan nuen Yitzhadekin, berau baitzen zaintzen ninduen medikua.

 Jadanik nahiko ondo zaude, baina zure arazoa lehengotan dago. Badirudi ez dela kolpearena bakarrik memoria galduta izatea. Beharbada beste zerbait izan liteke amnesia hori sortu duena, agian gogoratu nahi ez duzun gertakizunen bat gordetzen du shock horrek. Hala ere, nik ezin niezazuke esan ziur, ez bainaiz psikiatra, zirujaua baizik.

 Eta noiz arte egongo naizela honela uste duzu 

 Ez dakit. Gaixotasun horretan aditua den mediku batek ikusi beharko zintuzke, baina, non aurkitu mediku hori gauden egoeran 

 Eta zer egingo dut hemendik irteten dudanean  Nora joango naiz 

Galdera hori neure buruari egin nion, baina ahoz goran egin nuen konturatu gabe, eta, hortaz, berak erantzun zuen:

 Hemen gera zaitezke lanean zeure arazoa konpondu arte.

 Hemen   harrituta begiratu nion . Eta zer egingo dut nik hemen 

 Zerbait jakingo duzu egiten. Ikusten duzu ospitale honetan ez dagoela ezer sobran. Jendea behar da laguntzeko; oso gutxi gara gure lana betetzeko, eta zeresanik ez israeldarren eraso baten ondoren dozenaka zauritu sartzen direnean, batzuk oso larri. Beraz, nahi baduzu, hemen gera zaitezke. Ez duzu soldatarik izango, baina bai jan-loa dohainik. Nik apartamentu bat daukat neuretzat bakarrik eta, gehienetan ospitalean egoten naizenez, nire etxean gera zaitezke. Gainera, bi gela dauzka eta ez dugu izango arazorik. Nirekin fidatzen bazara, behintzat  erdi barreka berak . Ondo pentsatu eta esango didazu erabakiaren berri.

 Ez daukat pentsatu beharrik. Zure eskaintza onartzen dut. Ez daukat beste erremediorik  nik ere irribarre batez . Hala ere, saiatu egin beharko dut nire aurreko bizitzaren erreferentzia bat aurkitzen. Posible ote da hona ekarri ninduen anbulantziakoekin hitz egitea 

 Zaila izango da, ez baitakigu zein anbulantzia izan zen, are gutxiago zeintzuk izan ziren zure laguntzaileak.

 Dena den, errazago izango zait beste ospitaleren baten Ilargi Gorrikoekin kontaktuan jartzea. Beharbada baten bat gogoratuko da nirekin.

 Hori egia da. Baina ez daukazu zertan mugitu hemendik, ia egunero etortzen da Gurutze Gorriko eta Ilargi Gorriko anbulantziaren bat. Beraz, hemen berton izan dezakezu aukera bai sanitarioak bai gidariak galdekatzeko.

Ondo iruditu zitzaidan aholkua. Beraz, Nasser ospitalean geratu nintzen lanean. Lehenengo garbiketa-lanetan eta sukaldean laguntzen nuen. Suha ere bertan geratu zen eta ekipoa osatu genuen biok. Oso ondo konpontzen ginen. Hamasei urteko neska hark, urte gehiagoko baten gaitasuna zeukan gauzak hausnartzeko eta egoerak aztertzeko.

Gero eta jende gehiago zetorren zaurituta edo beste gaixotasun batzuekin, ia ez zegoen non sartu. Baina hori baino larriagoa zen medizina-eskasia, eta, gogorrena, situazio larrienetan argindarraren faltan geratzea. Egoera horrek biderkatu egiten zuen sanitario eta erizainen lana. Beraz, sail horretan jende gehiago behar zela-eta, horra pasatu gintuzten Suha eta biok.

Gau baten alarmak asaldatu gintuen. Sirenek etengabe jotzen zuten. Ez genuen izan astirik erasoa iragartzen zutela pentsatzeko. Sirenen ondoren oso baxu zihoazen helikopteroen harrabotsak eta tankeen burrunbadak zerbait gogorra jazoko zela adierazi ziguten, baina, erreakzionatzeko denborarik gabe, bonbardatzen zihardutela konturatu ginen. Inor ez mugitzeko ordena eman zigun ospitaleko zuzendariak. Ohe eta koltxoien azpian ezkutatzen lagundu genien gaixoei, eta guk ere leku babestu baten bila jardun genuen.

Ordubete luzea iraun zuen atakeak, eta beste ordu pare bat bonba leherketen hotsak, helikopteroen motorren eta tankeen burrunba desagertu orduko. Orduan beste zarata mota batek ordezkatu zuen urruntzen zihoan urrumada beldurgarria; sirena hotsa zen, baina oraingoan anbulantziena, eta horrekin batera zaurituen alarau eta garrasiak.

Berriro hasi zen ospitalean mugimendua; Suharekin, erizain batekin eta Yitzhadekin aritu nintzen zauriak atenditzen. Nik ez nuen begiratzen zauritua gizon, emakumea ala umea zen. Baina momentu baten Yitzhadek, niri begira geratu eta zera esan zidan:

 Sara, ez zara gogoratzen aurretik honelako jardueraren baten aritu zaren 

 Ez, zergatik 

 Mediku baten jarrera hartzen duzulako gaixo edo zauritu baten aurrean. Edo, gutxienez, sanitario kualifikatu batena.

 Benetan   nik barreka, inportantzia kentzeko.

Sarri izaten zirenez antzeko egoerak, praktika zelakoan geratu zen. Izan ere, kirofano eta urgentzietako lana etengabekoa zen, eta atsedenik hartu ezinekoa. Baina ni neurean, ezer argitu gabe. Ohituta jada.



SUHAREN ETXEAN
Suhak ez zuen kontatzen bere buruari buruzko gauza handirik. Apurka-apurka joan nintzen enteratzen umezurtza zela, ez zuela neba-arrebarik eta bakarrik bizi zela. Non  Ez nekien, ez zuen esaten. Beste inori ere ez zion ezer kontatzen. Eta pena ematen zidan, nahiz eta nire egoera hobea ez izan.

Eta nire jakin-mina areagotzen zihoalarik, egun baten, nik lagunduko niola etxera esan nion; berandu samar zela, eta arriskutsua izan zitekeela bakarrik ibiltzea. Niretzat ere arriskutsua zela erantzun zidan. Arrazoia zuen. Horregatik Yitzhadi eskatu nion gurekin etor zedin. Baietz esan zuen, bere autoan joango ginela, eta Suhak ezin ezetzik eman, Yitzhad ospitaleko mediku arduraduna zen eta.

Hala ere, ez genuen izan Suharen etxeraino autoz joaterik. Bidea moztuta zegoen hondakinen ondorioz. Beraz, izkina baten utzi autoa, eta aurkitu genuen bidezidor antzeko batetik egin genuen gorantz. Erdi ilunetan genbiltzan, hondakin artetik, zuloak saihestuz, baina potxingoetan oinak bustitzen sentitzen nituen. Zabor pilen gainetik, arantzadun burdin hariak gure bidetik kentzen. Kale estu eta hutsetan azkar genbiltzan. Azkenean iritsi ginen.

Ez ginen harritu Suharen etxera heldu ginenean. Hau ere, beste batzuk bezala, ozta-ozta mantentzen zen zutunik. Lau hormetatik bat ahal zen moduan estalita zegoen, adreilu zaharrez hornituta, eta beste hiru paretak ere bala-zuloz beterik zeuden. Dena dela, beste asko baino hobeto zegoen, baina ez bertan bizitzeko moduan; nire iritzia zen hori, baina geroago hori ere aldatu beharra izan nuen, askok ez zutelako hori ere.

Etxea nahiko handia izan zela ematen zuen, baina lau hormetako bat erortzean berarekin eraman zuen etxearen zati bat. Sukaldea osorik zegoen, komuna eta gela bat ere bai. Hor zegoen garai batean polita izandako ohe bat. Txineru baten gainean  armairu antzekoan  argazkiak eta oroigarriak ziruditenak. Ez zegoen argirik, urik ere ez. Horren bila plazako iturrira joan beharra zegoen, Suhak esan zigunez; bonben erasoaren ondorioa zen urik ez argirik ez egotea.

 Ez dizu beldurrik ematen hemen bizitzeak   Yitzhadek harrituta.

 Eta nora joan ninteke 

 Ez daukazu familiarik  Izeba-osabaren bat, lehengusinaren bat 

Sinesgaitza egiten zitzaidan hamasei urteko neska bat bakarrik bizitzea eta are gehiago baldintza haietan. Gainera, israeldar soldaduak edonon zebiltzan eta edozer gerta zekiokeen.

 Geratzen zaizkidanak  erantzun zidan Suhak  Jeninen daude. Bakarrik geratu nintzenean eurekin joateko esan zidaten, baina eurak ere oso egoera txarrean bizi dira, israeldarren erasoak direla medio erabat suntsituta geratu da Jenin, eta ni jateko beste aho bat izango nintzateke. Gainera, nire hurkoak hemen daude  esan zuen argazkiak seinalatuz.

Yitzhadek eta nik elkarri begiratu genion. Neska haren etsimendua ulertzekoa zen, baina gogorra iruditzen zitzaidan, eta Yitzhaden begietan ere gauza bera nabaritu nuen. Zerbait egin behar zela konturatu nintzen, ezin genezakeen Suha bakarrik utzi. Baina neu ere ez nengoen hari laguntzeko egoeran.

 Gurekin etorriko zara; ez dut onartuko ezetzik  tinko Yitzhaek . Bi gauden lekuan hirugarren bat ere sar daiteke.

 Ez, ez naiz mugituko hemendik. Nireak hemen daude  Suhak setati.

Momentu batez isilik geratu ginen hirurok, baina Yitzhadek ez zuen etsi. Eta bere agintea ospitalean sekula erabili ez zuen bezala adierazi nahian, ordena moduan azaldu zuen:

 Zu, gurekin etorriko zara. Zeure gauza guztiak bildu oraintxe bertan. Etxea, zeurea da 

 Bai. Paperak ere badauzkat. Aitak eta nire nebek eraiki zuten aspaldi.

 Ondo. Inoizkotan, urte batzuk pasatuta, edo, hobeto esanda, egoera aldatzen bada, orduan erabakiko duzu zer egin.

Suharen ezpainetan irribarre arraro bat ikusi nuen. Momentu horretan ez nuen jakin deszifratzen, baina geroago konturatu nintzen zergatik zeukan irriño hori. Isilik hasi zen beharrezko gauzak biltzen: lehenengo argazkiak, gero arropak, oinetakoak eta abar. Gauza gutxi. Sartu guztiak poltsa baten eta, atea itxi ondoren, kanpora irten ginen. Autorainoko bueltako bidea isilik egin genuen.

Yitzhaden etxera ailegatu ginenean, honek, ospitalean zereginak egiteko zeuzkala eta, bakarrik utzi gintuen. Baina etxetik irten orduko agindu zigun berak salatxoko sofan egingo zuela lo eta nire gelan sartzeko han zegoen ohea. Hurrengo egunean beste ohe bat ekarriko zuela. Beraz, Suhak eta biok logela bakarrean egingo genuen lo. Yitzhadek, gaua ospitalean pasatu behar zuen aitzakia jarri zuen sofa aukeratzerakoan.

Suhak poltsatik atera zuen lehenengo gauza, argazkiak eta bere etxean hauekin batera jarrita zeuzkan oroigarriak izan ziren. Pixka batez argazkiei so geratu zen; isiltasunean murgildu ginen biok. Isilune hori apurtuz, zera galdetu zidan:

 Eskegi nitzake argazkiak 

 Ez dakit ba. Badakizu etxea Yitzhadena dena. Berari galdetuko diogu datorrenean. Bitartean jarri itzazu armairutxo horren gainean. Ondo geratuko dira.

Buruaz baietz esan eta han jarri zituen argazkiak  sei guztira  eta oroigarriak. Gero ohe gainean eseri zen argazkiei begira. Ni ere haiei so geratu nintzen. Euretariko bi  emakume bat eta gizonezko bat , adinagatik, Suharen gurasoak zirela pentsatu nuen. Beste laurak mutilak ziren, gazteak; batek, gainera, oso gaztea zirudien, hamar urte edo, besterik ez.

 Zure gurasoak, ezta   emakumea eta gizona seinalatuz.

 Bai  argazkiei begirada samur bat jaurtiz.

 Eta beste hauek, denak dira zure nebak 

 Bai. Ayman, Majdi, Kayed eta Hani, txikiena, nire kutuna. Laurak hilda. Ama eta aita ere bai.

 Duela asko 

 Hiru urteren barruan guztiak. Majdi israeldar soldaduekin izandako liskar baten atxilotu zuten, bera eta beste lagun bat. Ihes egiteko korrika hasi zirenean, tirokatu eta bertan garbitu zituzten biak. Ez ziguten gorpurik entregatu.

 Eta zer egin zuten gorpuekin, ba 

 Ez dakigu. Baina bigarren Intifada hasi denetik, hobi komunetan lurperatzen dute gorpu asko. Israeldarren mendekuetariko bat da.

 Hori bai krudelkeria 

 Ayman duela bi urte hil zuten, bigarren Intifada hasi baino bi hilabete lehenago, asentamentu bati erasotzean. Baina eraso orduko hil zituzten kolonoek. Hiru ziren: euretarik bi hilda geratu ziren eta hirugarrena larriki zaurituta.

 Kolono juduek 

 Bai, eskubidea daukate,  defendatzeko , euren asentamentuetatik hurbil dabilen edonor tirokatzeko.

 Eta hiltzeko 

 Edozertarako. Umeak ere hiltzen dituzte, nahiz eta hauek armarik ez izan. Mugitzen badira, tiro. Aymanen gorpua ere ez genuen izan geure erara lurperatzerik. Zuloren baten sartuko zituzten biak. Batek daki.

Isilik geratu zen Suha, neba txikienaren argazkia eskuetan zuela. Begi biak negarrez, zotinka hasi zen, ezin zezakeen berbarik egin. Bere ondoan jesarri eta besarkada baten hartu nuen.

 Niretzat gogorrena Haniren hilketa izan zen. Mutiko talde bat harrika hasi zen tankeen aurrean. Berehala, tankeko metrailadorea sua botatzen hasi zen. Lurraren gainean geratu ziren hiru ume. Euretariko bat Hani. Gogorra izan zen guztiontzat. Kayed giza bonba izan zen Jeninekoa gertatu ondoren. Apirilaren 10ean gertatu zen. Gorputza lehergailuz beterik zeraman, soldaduen jeep baten kontra lehertzeko asmoz. Autora iritsi aurretik soldaduek tiro egin eta lehertu egin zen. Zauritu asko gertatu zen, agian gerora hilko zen baten bat, baina momentuan, zoritxarrez, bera bakarrik hil zen. Hurrengoa neu izango naiz, baina ez naiz bakarrik hilko.

Izututa begiratu nion. Haiek ez ziren hamasei urteko neska baten berbak. Gauza askok harritu ninduten ordura arte. Ezagutzen ez nituen egoeretan sartuta ibili nintzen arren, aurretik entzun edo ikusi ez nituen gauza askok  eta entzun edo ikusi banituen ez nituen gogoratzen  beldurtu eta egonezina sortzen zidaten. Giza bonba batek egindako erasoa zein izan zitekeen banekien, baina giza bonba izango zela emakume bati entzuteak erabat beldurtuta eta, era berean, minduta utzi ninduen.

 Zu  Zer esan nahi duzu  Kamikazea izango zarela  Baina, baina, sortzen al zaude 

 Zoratuta  Ez. Mendekatu egin behar ditut nire hilak. Azken baten, nor naiz ni bizirik jarraitzeko, eurak guztiak hilda egonez gero  Gainera, prestatzen hasita nago horretarako.

Ez nuen izan adorerik arbuiatzeko, berbetan jarraitzeko. Izanda ere, bakarrizketa izango zen, Suhak bukatutzat eman baitzuen elkarrizketa.



NATHAN
Ospitalean nengoen. Goiza zen, egun lasaia izango zela zirudien; hala ere ezin ziurtatu, edozein momentutan gerta baitzitekeen ezustekoren bat. Bakarrik nengoen operazio-gelan, ebaketetarako erremintak atontzen. Atea jo eta, nik erantzun orduko, Suha sartu zen aurpegian urduritasuna eta misterio pixka bat nabaritzen zitzaizkiolarik. Ezer esan barik nire ondoan geratu zen.

 Ezer gertatzen da, Suha  Misteriotsu susmatzen zaitut  nik irribarreka.

 Gizon bat dabil zutaz galdetzen. Harrera-gelan dago  berak ahots baxuan, norbaitek entzuteko beldurra balu bezala.

 Nitaz galdetzen   ez nintzen kezkatu, ezagutzen ninduen gaixoren bat izango zelakoan.

 Bai, baina beste izen bat eman du, Susan edo Sawsan, hain zuzen.

 Baina hori ez da nire izena  ala bai , neure artean.

 Argazki bat dauka, zurea da; bai, zeu zara argazkiko emakumea. Baina ez dirudi hemengoa denik.

 Nire argazki bat  Nola du izena 

 Ez dit esan.

Kezkatzen hasita nengoen. Nor ote zen nire argazki bat zeukana  Zoritxarrez nire burmuinak ezin zuen ez argazkirik ez beste ezer gogoratu. Baina hobe zalantzatik irtetea.

 Itxaron hemen, Suha, berehala etorriko naiz; seguruenik erratuta egongo da gizon hori.

Harrera-gelan sartu bezain laster, niretzat ezezaguna zen gizonezkoa hurbildu zitzaidan. Nire aurrean jarri eta, nire eskuak bereetan hartuz, Suhak aipatutako izena ahoskatu zuen, amultsuki, hunkituta bezala. Nik berehala askatu nituen eskuak, esanez:

 Ni ez naiz Susan.

Mutilak  gaztea baitzen, hogeita hamahiru urte gutxi gorabehera  harrituta begiratu zidan. Gero argazkia atera eta nire eskuetan jarri zuen.

 Ezagutzen duzu   galdera baino gehiago baieztapena zen.

 Bai, neu naiz. Eta nor zara zeu   aztoratuta.

 Baina, baina, nola nor naizen  Nathan  Zure senargaia   ia-ia aldarrika berak.

Orduantxe Yitzhad sartu zen harrera-gelan. Horrela sartzeagatik barkamena eskatuz, bere burua aurkeztu ondoren, zera esan zion nire senargaia zela esaten zuenari, berriz ere barkatzeko eskatu ondoren:

 Sarah ez dago emozio handiak hartzeko moduan. Duela bi hilabete, shock baten ondorioz, memoria galdu du eta ez da gogoratzen ezertaz. Beraz, denbora beharko du memoria berreskuratzeko; ez dakigu luzea ala laburra izango den, horrela diote behintzat ikusi duten espezialistek, baina, esan bezala, denbora beharko du.

Nik isilean entzun nituen Yitzhaden adierazpenak. Nathan izeneko hark ere bai. Ez nekien zer esan, zer pentsatu; bertan geratu ala kanpora irten. Eta bat-batean, nitaz gehiago jakin behar nuela pentsatu nuen. Ausardia hartu eta, beldurrak ia itota egon arren, galdezka hasi nintzaion mutil hari:

 Orain neure txanda da. Nor naiz ni 

 Susan Custer. Nire emaztegaia.

Yitzhad eta ni harrituta geunden, baina ez genuen hitzik egin. Alde batetik gure harriduragatik, eta bestalde gazte hark aurrera jarraitu zuelako:

 Ni Nathan Fleischer naiz. Gure bizilekua Estatu Batuetako San Frantzisko hiria da, amerikarrak gara, beraz…

 Ez jarraitu  Nahikoa da  Ez dut gehiago jakin gura  eten nion, neure senetik irtenda.

Zergatik jarri nintzen horrela  Ez nekien, eta gaur ere ez dakit horren zergatia. Beharbada, estatubatuarra nintzela esateak eragingo zidan aztoramen hura.

 Lasai, lasai  Yitzhadek sorbaldatik oratuta lehenago, eta besarkatuta gero , ez zaizu komeni asaldatzea. Joan zaitez Suharengana eta har ezazu lasaigarri bat. Neu geratuko naiz Fleischer jaunarekin.

Sonanbulu baten moduan irten nuen gelatik, bihurrikeriaren baten ondoren merezitako marrada egin dioten ume bat legez, negarrez zotinka. Ez nintzen Suharengana joan. Estatubatuarra nintzela egia baldin bazen, zer esango nion neska hari  Suhak erabat gorrotatzen zituen iparramerikarrak, israeldarrak bezainbeste. Suharentzat Estatu Batuak haien konplizeak ziren, eta ni ere iritzi horretakoa nintzen, baita Yitzhad ere. Beraz, nire lagunarekin aurrez aurre topo ez egiteko terrazara igo nintzen, bakarrik egon nahi nuen, banekien ez nintzela gertatutakoa aztertzeko gai.

Handik ordubetera Yitzhad eta Nathan etorri zitzaizkidan. Nathanek beste aurpegi bat zekarren, lasaiagoa, eta begirada ere samurragoa zen. Yitzhad ere trankil ikusten nuen. Nire aldamenean jesarri ziren biak. Nathanek egin zuen berba.

 Zure gurasoak kezkatuta daude. Ia hiru hilabetetan zure notiziarik gabe, enbaxada eta kontsulatuetan zure berri ez zeukatela ikusita, niri eman zidaten zure bila jarduteko agindua. Zuk Afganistanera zindoazela esan zenidan, eta ni horretan nengoen. Nik ez nekien ezer. Zure gurasoek hemengo ahaideekin egin zuten berba, eta izeba batek esan zien berarekin egon zinela, baina hurrengo egunera arte agurtu ondoren ez zuela izan gehiago zure berririk. Zure lanagatik-edo, Estatu Batuetara bueltatuko zinela pentsatu zuen.

 Eta nola aurkitu nauzu   oraindino mesfidantzaz.

 Gurutze Gorriko ospitaleetan galdetu dut lehenengo; Jerusalemen esan zidaten han egon zinela mediku kredentzialak aurkezten, familiako arazoengatik lanera ez joateko bospasei eguneko baimena zeneukala. Gero Magen David eta Ilargi Gorriko ospitale eta kliniketan izan naiz. Israel, Gaza eta Zisjordaniako mediku-zentro guztietan galdetu dut. Inork ez zekien ezer, zure izena ezezaguna egiten zitzaien. Azkenean argazkia erakustea otu zitzaidan. Hori da historia. Ez naiz luzatuko. Yithadek badaki zuri buruzko guztia eta berak azalduko dizu, kontatzeko unerik aproposena dela ikusten duenean. Uste dut ez naizela egokiena horretarako. Ez zaitut behartuko zeuk egin nahi ez duzun ezer egitera. Baina zurekin kontaktuan egon nahi nuke, Yitzhadek badaki ni non aurkitu. Dena den, deituko dizut zure berri jakiteko. Baina gauza bat eskatuko nizuke, zure gurasoei deitzeko, erabat kezkatuta daude, eta jakin behar dute bizirik zaudena. Hemen dauzkazu zure etxeko helbidea eta telefonoa.

 Eta zer esan, nik ez badakit ama, aita edo neba-arrebarik dudanik  Gainera, ez dut nahi nire gurasoek nire egoeraren berri edukitzea.

 Badaukazu ama eta aita, eta, gainera, lau neba  Yitzhadek . Nathanek diotsuna egin beharko zenuke. Esaiezu larriki zaurituta egon zarela eta sendatu arte ez duzula gura izan etxekoak kezkatzea. Agian ez dute sinetsiko, baina lasaitu egingo dira.

 Ados nago. Nik ere deituko diet eta hori berori esango diet  musu arin bat emanez agurtu ninduen Nathanek.

Buruaz esan nion baietz. Bakarrik geratu ginen Yitzhad eta biok. Minutu batzuk utzi zituen pasatzen hizketan hasi orduko. Une horretan konturatu nintzen nola estimatzen nuen Yitzhad. Momentu horretan, munduko gizonik zintzoena eta leialena zela iruditu zitzaidan. Bi hilabete luze haietan nire ondoan izan zela eta bere laguntzaren pentzura bizi izan nintzela ohartu nintzen. Haren hurrengo hitzek atera ninduten nire pentsamenduetatik.

 Badakizu benetan medikua zarena 

 Medikua  Nola jakin nezake, ba 

 Egia, ezin dezakezu jakin, baina bai, mediku zirujaua zara eta, dirudienez, oso ona. Hori nik ere frogatu dut, ezta 

 Baina estatubatuarra naiz.

 Eta  Ni israeldarra. Gainera, zu palestinar jatorrikoa zara. Nathanek esanda dakit. Baina zer  Nathan ere judu jatorrikoa da.

 Nola dakizu hori 

 Berak esanda.

 Zer nahi duzu esan horrekin 

 Ba, zu eta ni ondo konpontzen garela, eta Nathanekin ezkontzekotan zaudela  irribarre batez Yitzhadek, nire haserrea baretu nahian.

 Baina hori ez da posible.

 Zer ez da posible 

 Palestinar bat judu batekin ezkontzea. Aspaldi entzun diot hemengo jendeari esaten.

 Ez izan tentela. Hobe ezkontza mixtoak asko izango balira. Ulertu ezin gutxiago egongo litzateke. Posible izango litzateke palestinarrak eta israeldarrak bakean eta elkartasunean bizitzea.

 Baina israeldarrek palestinarren eskubide guztiak errespetatzen ez dituzten bitartean, hori ez da posible.

 Ba, gu ahaleginduko gara hori lortzen. Zu, ni, Suha, Nathan eta okupazioaren aurka eta palestinarrekin bakean bizi nahi dugun guztiok, gero eta gehiago baikara.

 Eta Suhak, zer esango du Suhak  Badakizu erabat gorrotatzen dituela iparramerikarrak. Egongo da norbait Estatu Batuetan hemen gertatzen denaren aurka, baina Suharentzat guztiak dira konplizeak. Berak asko sufritu du. Sartuta dauka bihotzean israeldar eta amerikarrenganako ikusiezina. Eta ez da gutxiagorako.

 Bai, egia da. Baina, beharbada, hau izan liteke unerik aproposena iritziz aldatzeko. Nik askotan adierazi dizuet Israelen badagoela jendea israeldar gobernuaren jokabidearen aurka dagoena. Badakizu protestak eta manifestaldiak egiten direla.

 Bai, baina hain eskasak…

 Egia. Baina gero eta gehiago. Egoera honek ezin du askorik iraun. Lortzen badugu protestak mundu osora zabaltzea, Estatu Batuek eta Israelek beste jarrera bat hartu beharko dute.

Elkarrizketa hau, geroago kontatuko zidanaren aitzin solas modukoa izan zela esan zitekeen; Yitzhadek nire bizitzari buruz Nathanek kontatutakoaz jakinaren gainean jarri behar baininduen. Milaka galdera zebilzkidan buruan, eta horientzako erantzunak behar nituen, baina nire burmuina hutsik zegoen nire aurreko bizitzari zegokionean.

Hurrengo egunean, afalostean, orduen diferentzia kontuan hartuta, nire gurasoei deitu nien.

 Ama   galdera moduan, ahotsa dardarka.

 Sawsan  Sawsan zara  Laztana, ondo zaude 

 Bai, ama…  ez zidan utzi jarraitzen.

 Hainbeste denbora zure berririk gabe. Ondo zaude  Nathanek ondo zaudela esan digu.

 Orain bai, ama… ama, entzuten nauzu  Oso txarto iristen zait zure ahotsa  ez nuen nahi luzatzerik, lehenago Nathanek zer esan zien jakin behar nuen, eta aitzakia hura erabili nuen.

 Nik oso ondo entzuten zaitut  amak.

 Ama  Ama 

 Bai, bai, entzuten zaitut.

 Ama, moztu egin behar dut, baina gutun luze-luze bat idatziko dizuet gaur bertan. Musu asko guztiontzat. Agur, ama.

 Bai, laztana. Agur, bihotza. Orain lasaiago nago, aita ere pozik geratuko da. Ez ahaztu idaztea…

Pena eman zidan, baina ez nion utzi jarraitzen, moztu egin nuen konexioa.



BIDALI GABE GERATU ZEN GUTUNA
Amarekin hitz egin nuenean, gutun luze-luze bat idatziko niolako promesa egin nion. Baina karta idazten hasi, eta ez zitzaidan irteten haiei interesatuko zitzaien ezer. Nire egoeraz ezin niezaiekeen ezer kontatu, ez nintzelako kapaz ezer asmatzeko. Idatzi nuen zerbait, baina hor geratu zen idatzitakoa, bidali gabe.

Gazan, 2002ko ekainak 10

Kaixo, amatxo eta aitatxo.

Oso berezia da Gaza. Itsasoko haizetxoak eta eguzki kiskalgarriak, nahiz eta etxe asko suntsituta ageri, eta sastar pilak gorabehera, hiri distiratsua bihurtzen dute.

Baina Gaza kaiola handi bat da. Gazatarrek nekez daukate batetik bestera ibiltzea, are gutxiago Zisjordaniako herrietara joatea, baita alderantzikoa ere, eta horrenbestez, Gaza eta Zisjordaniako biztanleen arteko komunikazioa hutsaren hurrengoa da. Ez dakit ulertuko duzuen, baina Palestina nola dagoen zatituta ez da erraza azaltzea.

Esperientzia onak izan nituen, baina era berean mingarriak. Nire arbasoen lurra omen da Palestina. Baina, harrituta, izuturik begiratzen dut herri honen egoera. Hemengo biztanleek jasan behar dituzten umiliazioak eta erasoak ikusita, nire odolekoek  umeak barne  bizi duten kalbarioak barne-muinak astindu dizkit. Ez daukat berbarik ikusten dudana deskribatzeko. Benetan egiten zait nekeza gertatzen ari dena pentsatzea eta paperera pasatzea.

Palestina hiltzear dago. Palestinarrik gabe, hil egingo da. Bere errekek pozoitutako urak dakartzate; mendiak, maldak eta ibarrak suntsituta, hondea-makinek egindako lanari esker desitxuraturik; landak atzerritik ekarritako txinatarrek lantzen dituzte eta palestinar semeak getoetan kaiolaturik.

Uste dut dokumental edo pelikuletan ikusitako bortizkeria eta masakre guztiak gainditzen dituztela hemengo basakeriek. Aurretik ikusitako guztiak ez nau prestatu hemen ikusten dudana ikusteko. Inork ezin dezake imajinatu ere egin ikusi ezik. Badakit kontatzen dizuedan honek min emango dizuela, baina ezin gara isildu; gehiago ez.

Herri honetako errealitatea dorre zelatariz, tankez eta asentamendu armatuz dago inguraturik, munduko laugarren armadarik handienak estrangulaturik dauka Palestina, eta hori ludiko superpotentzia printzipalak babestuta.

Lehen etxeak izandako hondakin tartean ibili naiz zaurituak bilatzen. Umeak asko ibiltzen dira hondakinetan jolasten. Baina hori ere ezin da egin. Murruen tartetik burua agertzen duzunean, dorre zelatari edo tankeetatik tiro egiten dizute soldaduek.

Ez dago lekurik, dorre baten edo bestearen kontrolpean geratzen ez denik. Toki guztiak dira bortxagarriak Apatxe helikopteroentzat edo abioi teledirijituentzat, azken hauek orduetan eta orduetan ibiltzen dira burrunbaka zeruan bueltaka. Palestinar herriari eta bere ondorengoei ukatu egin zaie existentzia eta bizitza normal bat eramateko eskubidea.

Ospitaleetako egoera ere ez da hobea, berrogeitaz ume eta emakume daude ingresaturik nik lan egiten dudan Nasser ospitalean. Ezinezkoa da zauritu gehiago hartzea. Gaixoek ezin dute medikuarengana joan, eta medikuek ez daukate gaixoengana iristerik, bideak blokeatuta egoten baitira.

Nire espezialitatea ez diren gaitzak tratatu behar ditut; derrigortuta gaude, zaurituak hiltzen utzi nahi ez baditugu. Askotan, ohe faltaz lurrean jarri behar izaten ditugu gaixo eta zaurituak. Zenbait aldiz, anbulantziarik ez eta auto partikularretan eraman behar zauritu eta gaixoak ospitale edo kliniketara. Zenbat bider egin dudan negar inpotentziaz…



ATENTATUA
Eguerdia zen. Beroa larria eta likitsua. Inguruak kiskaltzen dituen horietakoa. Jendea franko, hara eta hona, bakoitza bere zereginetan sartuta. Izan ere, Gaza oso hiri bizia da aste barruan.

Asteazkena zen. Hiru egun generamatzan inolako erasorik gabe. Hori zela-eta, erosketa batzuk egiteko aprobetxatu nuen eguna. Nahiko bare zegoen giroa, baina ez zuen askorik iraungo lasaitasun faltsu horrek. Kontua ere galduta neukan zenbat denbora neraman inora irten gabe. Ospitaletik etxera eta etxetik ospitalera bakarrik. Zelako beroa. Hezurretan ere sartzen zen basamortuko hareak bidalitako haize kiskaltzailea eta, hura pixka bat leuntzeko modua zelakoan, freskagarri bat hartzeko denbora baneukanez gero, kafetegi bateko mahaitxo baten eseri nintzen. Bat-batean kefiyaren azpian aurpegi ezaguna ikusi nuela iruditu zitzaidan.

 Suha  suha   aldarrikatu nuen, nire laguna han ikusteaz harrituta. Baina Suhak ez zuen bururik jiratu. Erratu egin ote nintzen besteren batekin  Ez. Bera zen. Buruan zeraman zapia nik oparitutakoa zen. Hala ere, aurrera egin zuen deiari kasurik egin gabe. Freskagarria ordainduta neukanez, edontzia mahai gainean utzita, altxatu neure lekutik eta atzetik jarraitu nion. Baina plazan zegoen jendetzak ez zidan utzi harengana hurbiltzen. Eta berriro deitu nion, oraingoan harridurak eragiten zidan indarrak lagunduta:

 Suha 

Neskatoa, momentu baten, geldi geratu zen, baina pauso batzuk eman ondoren zeharka begiratu zuen atzerantz. Haren begiak, begi tristeak, nire begi galdetzaileekin gurutzatu ziren. Une hartan izua nabaritu nuen haren aurpegian, baina, berriz ere, aurrera egin zuen. Eta nik ere, ahal izan nuen neurrian, aurrera egin nuen gero eta larriago. Susmoa handitzen joan zen, zerbait gogorra gertatuko zen beldurra finkatzen joan zen nire barnean, nire gorputz osoan. Eta bat-batean, Suha galdu egin zitzaidan begi-bistatik. Hara eta hona begiratu arren, ez nuen aurkitu neskaren arrastorik.

Nire egonezina areagotzen zihoan, txarrena pentsatzen hasita nengoen. Hala ere, neure burua engainatzen saiatu nintzen:  ez zaio gertatuko ezer, bazkalorduan etxean ikusiko dut eta bere jarrera arraroa zeri zor zaion galdetuko diot .

Benetan iruditu zitzaidan arraroa nire lagun eta bizikide gazte haren portaera. Erosketak egitera joateko asmoa neukala iragarri nionean, zergatik ez zidan esan berak ere asmo hori zeukala  Zergatik ezkutatu zidan  Galdera horiek egiten nituen bitartean leku guztietara begira jardun nuen.

Eta berehala, geldi geratu nintzen, askotan errepikatzen zidana gogoratu bainuen bat-batean, hainbeste bider esan zizkidan berbak ikusi nituen nire begien aurrean:  niri ez zait ezer geratzen, ez daukat familiakorik, denak daude hilda; hala ere, badago zerbait nik egin beharrekoa: mendekatzea . Hori gogoratzean, Suha bilatu behar nuela konturatu nintzen, berandu baino lehen aurkitu behar nuen eta horri ekin nion. Baina, non  Norantz egin  Jende gehiegi zegoen plazan eta emakume asko buruzapiarekin. Kale tarte guztietan sartu nintzen, denda guztiak begiratu nituen, baina alferrik.

Kale estuak utzi eta zabalgunera irten nintzen. Halako baten, autobusaren geltokira iristear nengoela ikusi nuen Suha, korrika bizian autobusa hartzera zihoala. Momentu horretan banekien zertara zihoan nire lagun maitea: martiri izatera eta era berean hiltzailea. Eta nik ezin nezakeen ezer egin; ala bai  Eta, pentsatu ere egin barik, korrika eta hari deika hasi nintzen. Berak, orduan, nire aldarrietara burua jiratu eta ikusi ninduenean, momentu batez geldi geratu zen eta, eskua altxatuta, ezetz esan zidan, gero buruaz berdin, baina ez zen izan lipar bat baino, berriro abiadurari emanda autobusean sartuz batera, hau gora-goraka joan baitzen eztanda izugarri baten erdian. Hortik aurrera, ilunean sartuta geratu nintzen.

Neure onera etorri nintzenean ospitaleko ohe baten nengoen eta nire ondoan Yitzhad.

 Zaurituta nago 

 Ez, konortea galduta egon zara, eztandaren eraginak lurrera bota zaitu. Ez daukazu inolako zauririk, baina kezkatuta egon naiz, ordubete egon zarelako zentzu barik, nahiz eta medikuak esan shock bat besterik ez dela.

 Suha izan da.

 Zer   izua begietan zuelarik Yitzhadek.

 Suha izan dela kamikazea.

 Ez da posible. Nola dakizu 

Gertatutako guztia kontatu nion. Plazan ikusi nuen momentutik autobus horian sartu arteko guztia. Eta normala iruditzen zitzaidan Yitzhadek ez sinestea, neuk ere ez bainuen sinesten.

 Zergatik 

 Ez galdetu. Badakigu nolako zama zeraman bere familia osoa galdu zuenetik. Askotan mintzatu gara honetaz eta askotan pentsatu dut gai izango zela, gaur, orain egin duena egiteko. Beharbada, azken aldian baztertuta neukan gai hori, nire arazoek gainezka egiten zidatelako. Denbora gehiago eskaini behar nion, baina huts egin diot.

 Ez dut uste zeure burua horrela zigortu beharra dagoenik.

 Yitzhad, amona aurkitu behar dut  esan nion bat-batean.

 Amona  Non aurkitu behar duzu amona   harrituta Yitzhadek.

 Ez dakit. Bakarrik dakit haren bila etorri naizela.

Isilik geratu nintzen, ez nekien nondik etorri nintzen ere, baina seguru nengoen hori zela ekarri ninduen zeregina. Yitzhadek, seguruenik, nire angustia irakurtzen zuen nire begietan, zeren, besarkatuz, zera esan zidan:

 Lasaitu zaitez eta ez derrigortu zure burmuina. Hasiera baino ez da, eta trankil hartu beharko duzu egoera berri hau, gauzak gogoratzeko eta bakoitza bere lekuan kokatzeko. Behintzat badakizu amona daukazuna  esan zidan txantxa antzean, baina gero seriotasunez jarraitu zuen . Horrek ekarriko du bestea. Joan zaitez etxera eta unetxo bat harrapatzen dudanean joango natzaizu.

 Ez da etxera joateko momentua. Ikusten duzu zenbat zauritu dauden; hemen lan asko dago eta jendea faltako da. Gainera ondo nago eta burmuinak beste lan batzuetan jardun behar du. Hemen geratuko naiz.

 Bueno. Baina lasaigarri bat hartuko duzu eta ordu pare batez lo egingo duzu.

Hori esanez gelatik irten zuen, minutu batzuk geroago bueltan etortzeko. Lasaigarria hartu eta gaua pasatzeko mediku eta erizainentzat prestatutako logelan sartu nintzen. Sarrerako ateari atzea emanda baina leihoa zarratu barik, loak hartu ninduen.

Itzartu nintzenean, eskumuturreko erlojuari begiratu nion; ordubete bakarrik egin nuen lo. Begiak ireki gabe buelta eman nuen, baina, osorik jiratu orduko, norbait zegoela nire ohearen ondoan konturatu nintzen. Begiak guztiz ireki nituen Yitzhad zelakoan.

Harrituta, esateko asmoa nuena irentsi egin nuen, mutu geratu bainintzen; ohe alboan zegoena Suha zen. Hasieran ametsetan nengoela pentsatu nuen; begiak igurtzi eta berriro ireki nituen. Bertan jarraitzen zuen neskatoak. Bere irribarre gozoa ezpainetan eta begietan. Isilik, agerpen bat legez. Orduan, atea ireki eta Yitzhad sartu zen, hau ere irribarretsu.

 Ez da posible  ahots motelak ez zeukan indarrik nire alegrantzia adierazteko, eta negarrari eman nion.

Berriro begiratu nion. Oraingoan masaila handituta eta besoa igeltsuaz zeramala konturatu nintzen. Non eginda  Neuk ikusi nuen autobusean sartzen. Hor zaurituko zen  Leherketa izugarri hartatik bizirik irten ote zuen  Ez nintzen ausartu galdetzera. Ametsa zelakoak han jarraitzen zuen, baina Yitzhad ere bertan zegoen. Honen hitzek atera ninduten zalantzetatik:

 Zer, pozik egongo zara, ezta 

 Baina nola gertatu da mirari hau   negar malkotan ni.

 Zuk ikusi ninduzunean, bonba zeramana busaren barruan zegoen  esan zuen Suhak . Nik ondo ezagutzen nuen mutil bat. Banekien zer egingo zuen eta konbentzitu egin nahi nuen. Bonba beste leku baten lehertu behar zen, baina uste dut ikusi egin nauela, eta horregatik lehertu duela denbora baino lehenago. Eta nola libratu naizen  Barrura sartu orduko egin duelako eztanda, eta horrek atzez bota ninduen atetik kanpora. Beste ospitale batera eraman ninduten. Ez nuen izan ingresatu beharrik. Ez dira zauri inportanteak, besokoa bai, baina ez besteak.

Hori esanez, gona zuria altxatu eta zenbait zauri estali ikusi nizkion: bi berna baten, hiru izterrean eta bat oin gainean. Besoak ireki nizkion eta hura, herrenka hurbilduz, nire besoen babesean sartu zen. Yitzhadek ere, hunkituta, ezin zituen negar anpuluak disimulatu. Eta eszena horri bukaera emateko, ohetik altxatu eta bata zuria jantzi nuen.

 Nahikoa da. Lan asko egongo da eta ni hemen, berriketan.

Yitzhadek eta Suhak barre egin zuten. Hirurok irten genuen gelatik. Yitzhadek neskatoa etxera eramango zuela esan zuen, honek ere deskantsu apur bat beharko zuelako. Suhak ez zuen protestatu. Ume zintzo bat legez, musu bat eman eta Yitzhadekin joan zen.

Eta zaurituak atenditzen hasi nintzen. Momentu horretan aurreko eguneko erasoan zauritutako asko zegoen ospitalean. Baina nik artean ez nuen pentsatzen mediku moduan, erizain legez baizik. Eta erizainaren lana egiten jarraitu nuen. Halako batean, gaztetxo bati izterrak sendatzen ari nintzela, burua jaso barik zera esan nion:

 Min egiten dizut 

Ez zidan erantzun, eta nik neure lanean jarraitu nuen, baina berriro egin nion galdera bera eta erantzunik ez. Orduan, burua altxatu eta bere begiak nire aurpegian jarrita zeuzkala ikusirik, nire buru gainean hobeto esanda, harrituta galdetu nion:

 Zergatik begiratzen didazu hain fijazio handiz 

 Ez duzu buruzapia jartzen   galdetu zidan berak, nire galderari erantzun barik.

Automatikoki, libre neukan eskua burura eraman nuen. Ez, ez neukan ohiko zapi zuria. Ordura arte erabiltzen nuen, Suhak ere eramaten zuelako, zuria gainera. Eta berehala konturatu nintzen ez zela nire ohitura zapia buruan eramatea, orduan jakin nuen nik ez nuela erabiltzen kefiya nire lanean. Baina zein zen nire aurretiko lana  Egia ote zen Nathanek esandakoa  Medikua ote nintzen  Horri erantzuten denborarik galdu nahi ez, eta mutikoaren zauriak zaintzeari ekin nion. Amaitu nuenean, buruko mina neukala eta atseden txiki bat hartzera nindoala esan nion Fadia erizainari. Soineko zuria kendu eta kanpora irten nintzen haize apur bat hartzera, nire burmuineko nahastea ordenatzeko gogoz.

Ospitaleko azken solairurako bidea hartu nuen. Ez nintzen ailegatu gora. Eskaileretatik igotzean, anbulantzien sirenak berriro ere. Eta bat-batean, beste leku baten ikusi nuen neure burua, beste ospitale baten eta beste jende batekin batera korrika, orain bezala. Sartu aldagelan eta zer egiten nuen ohartu gabe, bata zuria hartu beharrean soineko berdea hartu nuen. Fadiak atentzioa deitu zidan.

 Sarah, okerreko bata jantzi duzu.

Isilik geratu nintzen. Bigarren aldiz etorri zitzaidan Nathanek esandakoa. Eta flash baten moduan, berriro ikusi nuen neure burua Nasser ez zen ospitale bateko kirofanoan. Eta era berean, Yitzhaden hitzak gogoratu nituen, dozenaka zauritu ekarri zizkiguten horietako egun batean, ohartu gabe zaurituak sendatzen hasi nintzenean esan zizkidanak:  Medikuntzari buruz badakizula zerbait ematen du, edo gutxienez erizain baten abileziaz sendatzen dituzu gaixoak .

Ezer erantzun barik, Fadiak eskaintzen zidan bata zuria jantzi nuen, nire burmuineko zokoak miatzeko asti barik, anbulantzien sirenak etengabekoak baitziren. Hartuko nuen denbora geroago, aurretik nongo ospitalean izan nintzen aztertzeko.

Hamabi ordu generamatzan lanean, jateko edo atseden txiki bat hartzeko asti barik. Hala ere, ezin kendu burutik Suhari gertatutakoa. Onik atera zen behintzat atentatutik. Etxera joan eta, inori ezer esan gabe, ospitalean flash moduan ikusitako gertakizunei haritik tiraka hasi nintzen. Argi zetozen irudiak nire begien bistara, eta gau osoan jarraitu nuen horretan.



ESTATU BATUAK
Nire gurasoak 1954an iritsi ziren Estatu Batuetara. Aitak osaba bat zeukan bertan; 1948ko errefuxiatu uholdeetan atzerriratu zirenen artean, bat. Aitaren osabak inprimategi bat zeukan Hebronen, Palestinan, eta lanbide horretan jardun zuen Amerikara ailegatu zenean, Mexikora konkretuki. Gero, bere kontura, inprimategi bat jarri zuen martxan, baina Kaliforniara joateko aukera izan zuenean Mexiko utzi eta hara abiatu zen, lehenago bera eta gero bere emaztea. San Frantziskon jarri zuten beren bizilekua eta, Mexikon bezalaxe, hasieran inoren kontura egin zuen lan eta geroago bere inprimategi propioa eraiki zuen.

Azertu bat izan zela ikusirik, eta seme-alabarik ez zeukanez, bere ilobari deitzea erabaki zuen, inprimategian lagun ziezaion. Beraz, bide horretatik sartu zen aita Estatu Batuetan. Baina aurretik ezkondu egin zen, ez baitzegoen prest bere Leena maitea barik Palestinatik irteteko. Oso gazteak ziren, hamazortzi urte amak eta hogei aitak, baina hori ez zen izan oztopo euren nahia aurrera ateratzeko. Han utzi zuten familia guztia. Amak hiru neba-arreba: bi ahizpa eta neba bat, hirurak bera baino gazteagoak. Aitak lau arreba eta bi anaia; bera anai-arrebetatik erdikoa zen.

Nire gurasoek bost seme-alaba izan zituzten, lau mutil eta neska bat, ni neu, txikiena. Wuali berrogeita zortzi urtekoa; Jam berrogeita bostekoa; Hoss berrogeita bat urtekoa; Junes hogeita hamazortzikoa, eta ni, Susan, hogeita hamaikakoa, ustekabean sortutako neska bakarra. Argi dagoenez, gure izenek ingeles jatorrikoak ematen dute, baina, egiaz, Wualid, Jamal, Hossam, Yunes eta Sawsan dira. Gurasoek, etxean, gure benetako izenak erabiltzen zituzten deitzeko, baina etxetik kanpo laburtuta deitzen ziguten. Eurentzat gu amerikarrak ginen, eta ez zuten nahi arabierazko izenen arrastorik edukitzea kanpora begira. Urteak pasatu arte ez nuen jakin horren arrazoia, eta ez nuen ulertzen zergatik ezkutatu behar genituen gure benetako izenak.

Ez nekien gauza handirik ez Palestinari ez han zeuden gure familiakoei buruz. Batzuk argazkietatik bakarrik ezagutzen nituen. Noizbehinka amonarekin  amaren amarekin  egiten genuen berba telefonoz. Hau Ramallahn bizi zen, osaba Islahrekin. Aitona-amonetatik hau bakarrik zegoen bizirik. Aitaren gurasoak ni txikia nintzela hil ziren, eta amaren aita duela urte batzuk. Aitaren bi arreba Rafah-n bizi ziren, eta besteak atzerrian. Amaren ahizpa bat, izeba Intisar, Jabalyan zegoen, Gazan, eta bestea ere, izeba Adila, handik hurbil. Honekin ere inoiz egin genuen berba telefonoz, baina gutunen bidezkoa zen gure arteko harremana. Banekien, baita ere, amaren eta aitaren senideen artean hamabost lehengusu-lehengusina nituena.

Hortik kanpora oso gutxi nekien nire gurasoen jatorriko lurraldeari buruz, ia ezer ere ez. Oso gutxi mintzatzen ginen Palestina eta familiaz. Gure gurasoek amerikar bezala hazi eta hezi gintuzten. Haien jatorrizko ohiturak edo tradizioak ezezagunak ziren guretzat anai-arrebontzat. Hala ere, gauza bat bai ez zutela baztertu: hizkuntza. Arabieraz egiten ziguten etxean, ingelesez kalean.

Adinera iritsi ginenean eta bigarren mailako ikasketak egin, Unibertsitatera joateko aukera izanda ere, nire nebek ez zuten ikasten jarraitu nahi izan; lanean hasi ziren segidan. Zaharrenek, Wuali eta Jam-ek, inprimategiko lana aukeratu zuten, aitarekin biek. Hossam Kanadara joan zen, han bilatu baitzuen lana, eta Yunes, nebarik txikiena, munduan zehar ibiltzeko gaztetatik izandako gogoa betez, San Frantziskon merkatalontzi baten itsasoratu zen. Horrelako bidaia baten Haifan sartu eta amona ikustera joan zen Ramallah-ra. Han ezagutu zuen emaztea izango zuena, Jamila; beraz, nire koinata hau palestinarra da; nire beste nebak amerikarrekin daude ezkonduta.

Lehen ikasketak egiteko sartu nintzen eskolan ezagutu nuen Nathan. Orduan umeak ginen eta jolasteko orduan ere ez ginen elkartzen. Ezagutu bai, aurpegiz, besterik ez. Baina bigarren mailako ikasketak hasi arte ez genuen elkarrekin berba egiteko aukerarik izan, nahiz eta gure auzotik oso gertu bizi. Hori gero jakin nuen.

Esan bezala, institutuan hasi ginenean neska-mutil talde bat osatu genuen, eta hasieratik ikusi genuen elkarren gustukoak ginena. Eskolatik irtetean elkarrekin joaten ginen etxerantz, eta lagun guztiok nonbaitera joaten ginenean ere bikotea osatzen genuen. Lehenengo musua harexek eman zidan, baina banekien Nathanentzat ez nintzela izan musukatzen zuen lehenengoa. Izan ere, lagunen artean  eta gure koadrilatik kanpo ere  arrakasta handiko mutila zen. Baina seguru nago, baita ere, ni nintzela lehena haren bihotzean.

Amaitu genituen bigarren mailako ikasketak eta karrera bat hastera gindoazen. Nik argi neukan medikuntza egingo nuena, medikua nahi nuen izan, eta gurasoak ere ados zeuden nire gogo horrekin. Nathanek militarra nahi zuen izan, hori banekien, baina horretarako San Diegon zegoen marineen akademiara joan behar edo, bestela, Illinois-ko lehorreko gudarostearen akademiara. San Diego aukeratu zuen, bere esanetan nigandik hurbilago zegoelako. Baina laster aldatu zuen akademia, bere iritzian ez zelako egokia bere asmoetarako. Asmo horiek zeintzuk ziren ez zidan sekula azaldu, ordura arte behintzat. Inoiz esan bai, institutuan genbiltzala, berari Israelera joatea gustatuko litzaiokeela. Orduan jakin nuen haren gurasoak juduak zirena. Orduan azaldu nion nik ere, nire aita-amak palestinarrak zirena.

Baina detaile hori ez zen guretzat garrantzitsua. Estatu Batuetan aukeran izaten da gurasoen endakoa izan ala ez; sekula ez da esaten  ni judua naiz ,  ni hispanoa naiz  ala  ni palestinarra naiz . Ez.  Nire gurasoak hau edo bestea dira  esaten da. Horrek adierazten du bakoitzak askatasuna daukala zer nahi duen izan erabakitzeko, eta gehienetan estatubatuarraren izaera baieztatuko du.

Baina, gauza kurioso bat gertatu zen gure artean. Egun baten, bromatan, gure lagunek ez ulertzeko, hebraieraz edo arabieraz mintzatu beharko genukeela otu zitzaion Nathani. Baina nik ez nekien hebraieraz eta berak ere ez arabieraz. Orduan, bakoitzak zekien hizkuntza irakasten aritu ginen elkarri. Eta gure lagunak sutan jartzen ziren ulertzen ez zuten hizkuntza baten ari ginenean.

Nathan Illinoisera joan zen ikastera. Hala ere, distantzia ez zen izan oztopoa gure maitasunean. Gutunek, telefonoak eta posta elektronikoak leundu egin zuten distantzia hori. Elkar ikusiko genuen momentua irrika handiagoz itxaroten genuen.

Amaitu nuen nire karrera eta Nathanek ere bai berea. Ni Los Angeleseko ospitale baten hasi nintzen lanean, eta nire nobioa praktikak egitera handik hurbil bidali zutenez, maiz ikusten genuen elkar. Eta ezkontzeko ideia ere sortu zitzaigun. Adinean geunden, lana ere bageneukan; beraz, ez zegoen inolako eragozpenik. 2001eko udaberria aukeratu genuen ezkontzeko. Urtebete geneukan gure planak aurrera eramateko.



ISRAEL ETA PALESTINA
Eta oztopoak gutxien pentsatzen dugunean sortzen direnez, guri ere sortu zitzaizkigun; hobeto esanda, arazo bat bakarra, baina nahikoa nire ilusioak eta ametsak zapuztuta ikusteko. Iraila zen, 2000. urtea, palestinarrek 2. Intifadari hasiera eman zioten garaia. Esan dut gure etxean Palestinari edo hango egoerari buruz ez zela esaten txintik ere. Horregatik, nik ez neukan israeldar eta palestinarren artean sortu zen gatazkaren berririk. Baina Nathanek sarri aipatzen zuen israeldarrek Palestinan zeukaten liskarra.

Ordutik aurrera, oso arraroa egin zitzaidan nire nobioaren jarrera. Oso urduri sumatzen nuen, eta egunak joan eta egunak etorri, ez nuen aurkitzen portaera haren arrazoirik. Gabonetarako hogei egun edo falta zirela, goiz baten, ustekabean, ospitalera etorri zitzaidan Nathan. Sarrerako atean nengoen gaixo bat agurtzen eta ikusi nuenean ikaratu egin nintzen, nire etxekoren bati zerbait gertatu zitzaiola pentsatu bainuen.

 Ezer gertatzen da zu ospitalera etortzeko 

 Ezer graberik ez, baina hitz egin beharra daukagu. Badaukazu momentu bat 

 Orain guardian nago, baina ordubete barru amaitzen dut eta nonbaiten gera gaitezke bazkaltzeko.

 Neu etorriko natzaizu bila.

 Baina, ezin didadu ezer esan  Kezkatuta uzten nauzu.

 Ez arduratu. Ez da horrenbesterako.

Musu bat eman eta eskuaz agurtu ondoren, kalera irten zuen. Han geratu nintzen minutu batzuetan, sarrerako ateari begira zer pentsatu ez nekiela. Oso garrantzitsua behar zuen izan esateko zeukana ospitalera ordu horietan etortzeko.

Ez zela horrenbesterako  Hiru egun barru Israelera zihoala eta ezkontzako planak bueltan etorri arte bertan behera uzteko eskatzera etorri eta ez zela horrenbesterako  Egia esateko, notizia horrek, arduratuta ez, baina harrituta behintzat utzi ninduen.

 Baina zergatik, Nathan  Zergatik   ez nuen besterik esateko.

 Horrela etorri dira gauzak. Inoiz esan dizut nire asmoa hara joatea zela. Eta orain inoiz baino gogo handiagoz nago, nire herriak behar nau.

Harrituta begiratu nion.

 Zure herria  Ez al da, bada, Amerika zure herria 

 Bai, baina nire jatorria han dago. Joan egin behar dut.

Ez nuen ezer ulertzen. Jatorria  Haren gurasoak berton jaioak dira, aiton-amonak Lehenengo Mundu Gerraren ondorioz etorri zirelako Estatu Batuetara. 1920an, hain zuzen. Zer esango zukeen nire jatorria Palestina zela esan banio  Seguru, gu estatubatuarrak ginela erantzungo zidala.

Denbora pasatu ahala ulertu nuen zenbait gauza, baina momentu horretan pertsonarik atsekabetuena nintzela sentitu nuen. Eta ez nuen izan erantzuteko adorerik ere, zera esan zidanean:

 Berehala pasatuko da denbora. Bi urte berez doaz, segi gauzak prestatzen. Egunero deituko dizut, posta elektronikoa ere hor daukagu, eta asti pixka bat daukadanean, karta luze-luzeak idatziko dizkizut. Maite zaitut, Susan, ez izan horren zalantzarik.

 Noiz irtengo zara   azkenean askatu nuen korapilatuta neukan eztarria.

 Israelera bihar gauean. Baina oraintxe bertan irten behar dut Washingtonera; han agindu batzuk hartu eta segidan irtengo dut harantz.

 Bidaia on bat egin dezazula.

Ez genuen jarri berotasunik agurtzean. Ez dakit zergatik. Agian oso minduta nengoelako eta berak ere, hori nabariturik, ez zuelako samin horren erruduna zela aitortu nahi.



Ez nuen jarraitu ezkontzako planekin. Bi urte eternitate bat iruditzen zitzaidan, ez nekien bi urte horiek igarota zer gerta zitekeen. Itzuliko ote zen  Eta ez bazen bueltatzen, hil egin zelako ala besteren bat ezagutu zuelako  Ez nuen posibilitate horretan pentsatu nahi, eta denbora laster igaroko zela esaten nion neure buruari; baina hori iruzurra bihurtu zen, ez baitzegoen hori baieztatuko zuenik.

Nire senargaiaren gutunak gero eta laburragoak bihurtu ziren, telefono deiak urriagoak kobertura falta zegoelako, eta posta elektronikoa bizpahirutan bakarrik hartu ahal izan nuen, tresna hori erabiltzen genuenean eten egiten baitzen lotura, konektatzeko arazoak zirela medio. Gutunek, hasieran, nola aurkitzen zen kontatzen zuten. Gero, palestinarrek egindako bidegabekeriei buruz luzatzen zen. Hain gogorrak ziren kontatutako gertakizunak, beldurra ematen baitzidaten; nire senargaiari, gutunetan kontatzen zuen zerbait gertatzeko arriskua ikusten nuen. Baina baita zalantza asko sortu ere.  Nola da posible palestinarrak hain basatiak izatea   Ezin nezakeen ulertu.

Horrelako gutun bat hartu nuen egun baten, ordura arte ez bezala, Palestinari buruzko galderak egiten hasi nintzen gurasoei, ia iluntzero telefonoz izaten genuen elkarrizketan. Amak harritu itxurak egin zituen, aita serio geratu zitzaidan, baina erantzunik ez nuen jaso. Bide hori itxita zegoela ikusirik, nire neba zaharrenari galdetzea erabaki nuen. Beraz, egun batzuk libre hartu eta San Frantziskora abiatu nintzen. Gurasoei egun batzuetako oporrak hartu nituela esan nien.

Wualirekin telefonoz hitz egin ondoren, inprimategitik kanpo elkar ikustea eskatu nion. Bazkaltzeko geratu ginen jatetxe batean.

 Beno  Bota zer nahi duzun  nire nebak irribarre zabal batez.

 Egia esateko, erabat kezkatuta nago. Nathanek oso txarto daudela gauzak esaten dit ia gutun guztietan. Palestinarren erasoak oso gogorrak direla eta egoera oso larria dela adierazten dit. Beldurra daukat, Wuali. Zerbait gertatuko zaion ikaraz bizi naiz.

 Ez izan horren beldurrik. Ez zaio pasatuko ezer. Agian, harrikadaz turtuloren bat-edo, besterik ez.

 Nola egin dezakezu horrelako broma itsusia  Harrikada batek ez du hiltzen inor, baina bai misilek.

 Misilek  Sawsan  Benetan pentsaten duzu juduek daukaten indarrari palestinarren arma zaharkituek aurka egingo diotela  Txarto informatuta zaude.

 Ba, emadazu zeuk informazio hori, ni lasaitzea nahi baduzu; horretarako etorri naiz.

 Zeuk nahi duzun beste atera dezakezu Interneten bidez. Badakizu erabiltzen 

 Bai, horrenbeste badakit. Eta ez egin txantxarik.

 Ba, sartu Interneten, bilatzaile zenbait daukazu bertan; sartu  Palestina  hitza eta ikusiko duzu zer datorkizun begi-bistara. Oporretan zaudenez, eman denbora jarduera horretan.

Ez nintzen geratu San Frantziskon; aita eta amaren aurrean aitzakia bat jarri eta Los Angelesera itzuli nintzen. Eta Wualik esandakoa betetzeko, ordenagailuan sartu nintzen. Hark esan zidana berehala frogatu nuen.  Palestina  hitzak hainbeste orri ekarri zizkidan begien aurrera; ez nekien zein aukeratu. Eta helbide haiek banan-banan gordetzea erabaki nuen, gero patxadaz irakurtzeko. Leku askotakoak eta hizkuntza ezberdin askotan zetozen notiziak, baina nik ingelesez, hebraieraz eta arabieraz zeudenak aukeratu nituen. Argazkiak ere bilatu nituen. Horien inpaktua gogorra izan zen niretzat. Eta, bat-batean, Ekialde Hurbileko egoera Nathanek kontatutakoaren alderantzizkoa zela baieztatu nuen. Egia krudela bihotzean sartu zitzaidan. Eta negar egin nuen, eta ez nekien zergatik ziren nire anpuluak eta zotinak: palestinarren egoeragatik ala Nathan gezurretan zebilelako.

Ordutik aurrera, egunero sartzen nintzen Interneten. Horrela joan nintzen gauza guztiez jabetzen.

Ez nion esan ezer nire senargaiari, ez nion adierazi nekienari buruz ezer. Isildu egin nintzen. Zergatik  Zalantzan jartzen nuelako Interneten aurkitutakoa  Ez, ez neukan dudarik horretaz. Baina maite nuen Nathan, eta bueltatzen zenean gauzak argituko zizkidalakoan nengoen. Beraz, itxaron egin behar bera etorri arte.



Urtebete luzea pasatu zen. Lanean jarraitu nuen, baina ez nuen egin gure ezkontzako antolakuntzaz ezer. Nathanen gutunak gero eta bakanago iristen zitzaizkidan. Eta beti betiko gauzak kontatzen. Telefonoz egindako solasetan ere berdin.

 Maite zaitut, Susan  entusiasmo barik . Irrikaz nago zu ikusteko.

 Neu ere bai, Nathan  nik ere entusiasmo izpirik gabe.

 Laster izango nauzu hor.

 Noiz  Laster noiz da ba 

 Laster. Besarkada handi bat, bihotza.

Horrelako inozoak ziren gure elkarrizketak. Eta egoera txarrari buruzko kontaketekin jarraitzen zuen. Nik ez nion arbuiatzen esaten zuena. Isildu egiten nuen alderantzizko notizien jabe nintzena.

Eta horrela, 2001eko Gabonak iritsi ziren. Hauek ospitalean pasatu beharra izan nuen, ebaketa baten jardun nuelako. Baina Urteberria gurasoekin pasatzeko asmoa neukan eta San Frantziskora joan nintzen.

Ama oso urduri nabaritu nuen eta aitak erabat kezkatuta zirudien. Zerk jartzen zituen horren urduri eta kezkati nire gurasoak 

 Ezer gertatzen da, ama  Arduratuta ikusten zaituztet.

 Ez, ezer ez.

 Amonaren notiziarik bai 

Biek begiratu zidaten mesfidantzaz. Ez zeuden ohituta horrelako galdera zuzenik entzuten. Esan beharrekoa beraiek esaten zuten eta galderak  desegokiak  ziren haientzat.

 Zergatik galdetzen duzu hori   amak.

 Ez gaude, ba, Gabonetan, familiaren berri izaten dugun egun egokietan   nik lasai . Badakit haientzat ez direna Gabonak, baina bai hemen, Ameriketan.

Ironiazko tonua susmatu zuten nire ahotsean, ala beraien urduritasunak traizioa egiten zien, nik zerbait nekiela pentsatuz 

 Zer dakizu zuk 

 Nik  Nik ez dakit ezer  itxurazko irribarre batez.

Eta orduan ondorio batera iritsi nintzen: amona zen nire gurasoen kezkaren arrazoia. Eta bi aldiz pentsatu gabe, ausart bota nien galdera:

 Zer pasatzen zaio amonari  Ez da galdera tonto bat, zer gertatzen den jakin nahi dut.

Elkarri begiratu zioten, eta aitak, isilik, gelatik irten zuen. Aurpegian inoiz ikusi ez nion tristezia nabaritu nuen. Amari zuzendu nintzaion, besoa sorbaldatik bota eta ahal izan nuen ahotsik gozoenaz zera esan nion:

 Ama, konta iezadazu zer gertatzen den, ez naiz umea, denik txarrena ere entzuteko prest nago.

 Palestinako egoera oso larria da. Izeba Intisarrekin egin dut berba eta ezin txarragoa dela esan dit.

 Badakit.

Harrituta begiratu zidan, ez zidan ezer esan momentuan, isilik geratu zen, eta nik ez nuen jarraitu. Nire jakin-mina gogorra zen, baina berak zerbait esatea nahi nuen.

 Badakizula  Eta nola  Nathanek esanda 

 Nathanek esan hori  Ezta…  Hark alderantzizkoa kontatzen dit. Hasieran berak zioena sinesten nuen, kezkatuta bizi nintzen haren bizitza arriskuan zegoelakoan. Baina orain lasai egon naiteke, badakit arriskuan palestinarrak daudena.

 Bai, hori esan dit Intisarrek. Palestina osoan gertatzen dira erasoak. Hona ekarri beharko genuke amona. Orain bai etorri beharko lukeela. Badakizu sekula ez duela handik irten nahi izan; orain bezain txarto ere egon izan dira, baina artean gazteagoa zen.

 Bai, egia diozu  pentsakor nik.

 Aita eta biok egon gara pentatzen zer egin. Onena bila joatea izango litzateke. Aitak dio bera joango dela, baina ez dakit. Wualik eta Jamek ezin dute lana utzi, Hoss kanpoan da, Yunes itsasoan, eta zuk ere ezin dezakezu ospitalea utzi; eta ni ez nago hain bidaia luzea egiteko moduan. Ez dakit.

 Lasai, ama. Pentsatuko dugu zerbait. Utzi niri  ama besarkatuz eta burmuinari astindu bat emateko asmotan.

Hamabost egun geroago taxututa neukan plana. Neu etorriko nintzen Palestinara. Eta horrela adierazi nien aitari, amari, Wuali eta Jam nire nebei.

 Neu joango naiz amonaren bila. Nire lagun batek Nazioarteko Gurutze Gorrian egiten du lan eta hari eskatuko diot, erakunde horrek Ekialde Hurbilean daukan atalera joan nadin burubideak egiteko. Errazagoa izango da horrela, hango egoera kontuan harturik. Uste dut egingo didala mesede hori. Gainera, erakunde horrek, orain dela gutxi, mediku eta erizain faltan daudela adierazi omen du.

 Eta zure lana 

 Gurutze Gorrian izango da. Han jendea falta da eta hemen badago ordezkatuko nauenik.



Horrela egin nuen. Ez zen egon inolako eragozpenik nire lana beste leku baten egiteko; azken baten, Estatu Batuetan zein Ekialde Hurbilean jardun medikuntzan, lana bera izango zen; gainera, askoz beharrezkoagoa lurralde horretan, sufritzen ari den egoeragatik. Baina bi hilabete itxaron beharra izan nuen; batetik, paper pila behar nuen Palestinan sartzeko, eta bestetik, Gurutze Gorriko paperak prestatzeko.

Nathani gezurra esan nion, ez dakit zergatik, edo beharbada bai. Seguruena, bera Israelen zegoelako. Nik Palestinarako bidea hartu behar nuen eta egoera horretan ez nuen harekin enkontru bat eduki nahi. Jadanik hasita nengoen bi herrialdeen banaketa egiten; ordura arte Nathan eta niretzat ez zen existitzen Palestina, Israel baizik. Ez nuen ezagutzen Palestinarik herri bezala, nire gurasoen jaioterria izan arren, haiek sekula ez digutelako esan palestinarrak nazio baten jabe zirela Israelen menpe. Eta ni neu harritzen nintzen, banaketa horren kontzientzia hartzearen zergatia oraindik ezagutzen ez nuelako. Eta horregatik, Nathani Afganistanera nindoala hilabete pare baterako esan nion. Beraz, posta elektronikoa erabiltzeko posibilitate barik eta mugikorraren kobertura faltagatik, ez genuen izango elkarren berri.

Ez nion kezka handirik nabaritu Nathani. Hobeto horrela. Denbora behar nuen gauzak euren lekuan jartzeko, eta momentu horretan ez neukan denborarik; amonaren bila joan behar nuen, ahalik eta arinen, gainera.



PALESTINARA
Israeleko Tel Aviv-eko aireportura apirilaren 11n iritsi nintzen, Jerusalemekoa zarratuta zegoelako eta Gazakoa ere irekita aurkitzea oso zaila zelako. Hegazkinez egindako bidaia bi zatitan egin nuen. Pariseraino lehen zatia, arazorik gabe, eta handik Tel Aviv-eko aireportura. Israel eta Palestina arteko distantziak ez dira nik ezagutzen nituen Amerikako distantziak bezain handiak. Beraz, aireportutik Jerusalemerako hogeita hamar kilometroak egiteko taxi bat hartu nuen. Taxilariak berak eman zidan lehenengo albiste txarra.

 Europatik zatoz   berak ingelesez.

 Ez, Estatu Batuetatik.

Pixka bat harrituta begiratu nion, harrigarria baitzen niretzat taxilari bat han ingelesez mintzatzea. Baina geroago konturatu nintzen Jerusalemen taxilaria izateko hizkuntza hori jakin beharko zuela, eta taxilariek ez ezik, beste askok ere ingelesez egiten zutela, esaterako banketxeetan, taberna edo kafetegietan eta beste zenbait lekutan.

 Sasoi txarra aukeratu duzu herrialde hau bisitatzeko.

 Zergatik, bada 

 Ez al dakizu israeldarrak eta palestinarrak gerran daudela 

 Gerran  Ez nekien ezer  nik, inuzentearena eginda.

 Joan den astean taxilari bat hil zuten soldadu israeldarrek, erditzeko zegoen emakume bat ospitalean utzita etxerantz zihoala.

 Zergatik 

 Inork ez du jakiten zergatik gertatzen diren hemen gertatzen direnak.

Taxilariak hitz egiteko gogoa zeukala ikusirik, eta nire jakin-minak eraginda, berbetan utzi nion, taxi-gidariak berbaldunak izaten baitira.

 Edozein momentutan hasten dira tiroka, edozergatik, edozeini.

 Nortzuk 

 Soldadu israeldarrak. Ramallah, Bethlehen eta hauen inguruko herriak errepresio gogorra jasaten ari dira.

Laburregia iruditu zitzaidan bidaia; izan ere, ordu erdi inguru dago, nahiz eta askotan  gero frogatu izan nuen bezala  ordu erdi hori orduetan luzatzen zen, kontroletan auto ilara izugarriak gertatzen zirenean. Jerusalemera iritsi eta moztu egin zen berriketa. Pena izan zen; gehiago jakin nahi nuen.

Hiru bider santua zeritzoten hiriak ez zidan zirrara handirik sortu. Egia esateko, denborarik ere ez nuen izango, gau bat eta egun oso bat besterik ez bainuen pasatu berton. Eta nahiko kezkaturik nengoen gainera, Tel Avivetik Jerusalemerako bidean ikusi nituen gauzengatik eta taxilariak kontatu zidanagatik. Ramallahn zegoen amona, Jerusalemetik hogei kilometrora.

Alcazar Hotela neukan aukeratuta hara iritsi orduko. Jerusalem Ekialdean dago kokaturik. Hotela ez da handia, hogeita hamazortzi logela baino ez. Lagun batek gomendatu zidan; inora mugitu orduko hobe zela organizatuta edukitzea gauzak esan zidan: nondik nora joan eta abar. Adila eta Intisar izebekin edo osaba Islahrekin berba egin behar nuen bidaian jarri orduko; bagenekien aurretik norekin zegoen amona, baina momentu horretan ez nekien norekin egon zitekeen.

Hotelean bertan jakinarazi zidaten  etxeratze-deia  zegoela ia Zisjordania osoan ilunabarretik aurrera. Beraz, berandu zenez, eta agindu hori kontuan edukita, hurrengo goizerako utzi nuen amonarengana joateko zeregina. Osaba Islahrekin hitz egin nahi nuen, baina telefono hark ez zuen erantzuten. Kobertura arazoa ezin zitekeen izan, distantzia laburra dagoelako Jerusalem eta Ramallah bitartean. Orduan izeba Intisarri deitu nion, ea berak ezer zekien. Zortea izan nuen, lortu nuen harekin hitz egitea. Eta jakin ere bai amona non zegoen: Rafahn, Palestinako beste muturrean. Beraz, ni Gazara joatekotan geratu nintzen, han izeba Intisarrekin elkartu, eta gero biok Rafahra joateko.

Lojamenduari asko begiratu barik, lehenengo lana bainugelan sartzea izan zen. Orduan konturatu nintzen oso dotorea zena hotel hori; bakarrik bainugela hura ikusita, hotela ez zela nolanahikoa froga zitekeen. Eta nire pentsamendu hori, bainugelan zeuden lurrinak eta xaboiak erabiliz hartutako bainu epelak baieztatu zidan. Izan ere, Ipar Amerikan zehar ezagututako hotel baten ere ez nuen aurkitu halako bainugelarik.

Handik irtendakoan, mahaitxo baten gaineko fruta-otzarari erreparatu nion. Frutaz gainezka zegoen, freskoak eta koloretsuak: datilak, laranjatxoak, sagarrak, melokotoi usaintsuak… jatera gonbidatzen zutenak. Baina afaltzeko ordua zen, zortziak, eta jangelara jaitsi beharra izan nuen, bestela afaldu barik geratuko nintzen. Harreragileak jatorduen orduak sakratuak zirela esan zidan, eta nik kortesiazko arauak bete behar nituen. Beraz, praka bakero batzuk eta kamiseta bat soinean, afaltzera joan nintzen.

Ez zegoen jende askorik jangelan; denetara zazpi lagun. Hurbil geundenez bata bestearengandik, batzuk ingelesez eta beste batzuk frantsesez mintzatzen zirela konturatu nintzen. Jangelak terraza eder bat zeukan eta afalostean harantz egin nuen, goizegi baitzen niretzat lotarako. Lorategitik igotzen zen lore usainaz mozkortzeko modua zegoen. Izan ere, jasminaren eta zitroinen usaina bortitza zen gaueko epeltasunean. Nik gogoratzen edo ezagutzen ez nituen lurrin naturalak ziren.

Baina ez zegoen horretan denborarik emateko astirik. Hurrengo egunak gogorrak izango ziren susmoa hartuta neukan. Alde batetik hoteleko egongelan zeuden periodikoak irakurrita, eta bertan zegoen jendearen zurrumurrei arreta pixka bat jarrita, ondorio hura atera behar ezinbestean. Terrazako momentu gozo hark ezin zidan beste guztia ahaztarazi.



Hurrengo goizean Gurutze Gorriko Zentrora joan nintzen. Nire mediku kredentzialak aurkeztu ondoren, mediku zuzendariari argi azaldu nion zerk eraman ninduen Palestinaraino. Bospasei egun besterik ez nuela behar amonarekin elkartzeko esan nion. Ez nion esan gero zer egingo nuen.



GAZARAKO BIDEAN
Gauzak bizitu aurretik imajinatzen dira baina, askotan, irudikatutako ezer ez da bat etortzen gero bizitutakoarekin. Eta hori gertatu zitzaidan niri. Ezin nezakeen asmatu, Gazarako bidea hartu nuenean, nolako buelta emango zuen nire bizitzak.

Hotz zegoen, eguraldi gozoa dagoen lekuetan izaten den hotza. Umela. Gainera, arratsak ez zeukan zeruan laino-buru grisak baino. Euri-ziri mantsoa jausten, orratzak bezain fina, argian zehar bakarrik ikus zitekeena.

Taxi bat hartu nuen Jerusalemetik Gazara joateko. Ordu bat eta erdi zegoela esan zidan nirekin taxian zihoan batek. Gidariaz aparte, hiru pertsona gindoazen autoan, bi gizon eta ni, hiru pertsona baino gutxiago debekatuta zegoelako taxi baten bidaia hura egiteko. Eta kasualitatez-edo, hirurok ginen atzerritarrak eta hirurok osasungintzan jarduten genuenak: Gazako ospitale batera zihoazen medikua eta honen laguntzaile sanitarioa ziren haiek; nik, izeba Intisarrekin elkartu beharra neukan amonaren arazoa konpontzeko. Bi gizonak frantsesak ziren, baina hitz egiten genuenean ingelesez mintzatzen ginen. Ez ginen mintzatu gure lanbideez, hala ere; bazirudien ekidin egiten genuela gai hori.

Israelgo estatuaren lurrak utzi eta Israel jabeturiko lurretan sartu ginen. Eretz-eko muga-pasabiderantz gindoazen. Okupatutako lurralde palestinarrak kontrolez beterik daude; zehatz esateko, Gazan eta Zisjordanian ia 150  check point  daude. Palestinarrek Palestina barruan bertan, alde batetik bestera mugitzeko, nahitaez behar dute identitate zedula bat, eta kontrol guztietan identitate zedula hori aurkeztu behar dute.

Edozein kontrol pasatzerakoan txartela eman behar da. Hau ordenagailuan pasatzean, jabearen datu pertsonal guztiez gain, auzokoen izenak, senideenak, zenbat ume eta abar agertzen dira, bakoitzaren argazkia eta guzti.

Edonorentzat, leku batetik besterako distantziak, laburrenak izanda ere, biderkatu egiten dira denboran. Kontrol bat pasatzerakoan, kilometroetako auto-ilara luzeak aurki daitezke  check point  horietan. Baina Eretzeko kontrolean bereizketa bat egiten da pasatzera doazen pertsonekin. Izan ere, bi pasabide daude kontrol horretan; bata palestinarrentzat eta gainerakoentzat bestea; horrela, atzerritarrek aiseago pasatuko dute, baina orduak eta orduak pasatuko dituzte lanetik etxera joan behar dutenek, kontrola gurutzatu orduko.

Eretzeko pasabidera iritsi ginenean, taxilariak lurrean utzi zizkigun fardelak. Muga pasatuz gero beste taxi bat hartu behar zen. Kontrol batzuetan 18-20 urte inguruko mutil eta neskak egoten dira, derrigorrezko soldadutza egiten ari direnak. Horiek agintzen dute kontrol horietan. Emakumeak gizonezkoak bezain gogorrak eta gaiztoak dira. Eretzeko kontrolean hiru soldadu israeldar zeuden, euretariko bat emakumea, oso erakargarria. Uniforme berdea zeramaten soinean, baina neskak zeramana oso estua zen, gainera oinetakoak ez ziren botak, zapata takoidunak baizik. Nork ikusi du horrelakorik  Hala ere, eskuetan asaltorako fusil handiak zeuzkaten, ia eurak baino handiagoak, eta, horiek ematen zieten segurtasunez edo, oilar plantak egiten zituzten. Palestinar adinekoenganako errespetu eza, egun horretan egiaztatu nuen. Oso fanfarroi jardun zuten. Aldarrika eskatzen zieten paseko txartela, eta atso-agure gizajoek burua makurtu behar erantzun gabe. Horrek amorru bizian jarri ninduen. Baina gero, egoera hori askotan errepikatzen ikusita, ohitu egin nintzen. Inor ausartzen bada ezer esaten, ez du izaten etxera iristeko posibilitaterik, edo beste  check point  batera abiatuz, han saiatu behar kontrola pasatzen. Batzuetan ia egun osoa eman eta gero.

Isilik sartu nintzen kontrolean beste bi lagunekin. Hiruroi eman ziguten paper berdina sinatzeko. Dokumentu horretan adierazten da Israeletik Palestinara joateko erabakia sinatzen duenaren erantzukizuna dela, eta ezer gertatuko balitz bakoitza dela erantzule bakarra, eta ez israeldar ejerzitoa. Paper hori atzerritar guztiek sinatu behar dute, baita Palestinara joan nahi duten israeldarrek ere. Beraz, egin beharrekoak egin ondoren, aurrera egin genuen.

Baina taxia hartu behar genuen lekura iristeko asko falta zen, kilometro bat inguru, jaberik gabeko lur zatian. Beraz, fardelak hartu eta aurrerantz egin genuen. Nik bi maleta neramatzan, baina nire bidaia-kideek handiena eramaten lagundu zidaten.

Hori zeharkatu ondoren, Palestinara sartzeko beste kontrol bat pasatu behar da. Oraingoan palestinarrak zeuden kontrolean. Ni, horrek guztiak, erabat aztoratzen ninduen. Mugarik ez duen lurralde batetik nentorren. Banekien, atzerrriko nazio batzuetan sartzeko, nolabaiteko baldintzak bete behar zirela, baina hain kilometro gutxitan horrenbeste kontrol egoteak harritu egiten ninduen.

Hala ere, Gazatik Israelera pasatzeko mugimendua oso eskasa zen, hutsa ez esatearren. Bigarren Intifada lehertu zenetik ia ez zegoen mugimendurik; ez zegoen merkantzia-trafikorik, ez zegoen bizien zaratarik; blokeoak eragin handia zeukan, zigor bat zen; palestinarrak ezin dira Israelera euren lanetara joan, eta dena zegoen belztasun trinko, itogarri baten murgilduta bezala.

Alde banatan eraikin baxu, grisak, zerurantz igotzen ziren elektrizitate-dorreen ondoan. Paisaia tristea, zuri-beltzean pintatua. Ez zen entzuten inolako zaratarik; gure pausoen hotsa besterik ez arrats ilunean. Piztuta zeuden argi eskasek ilunago egiten zuten arrastiria. Begiak argi motelen iluntasunean finkatzen nituen, Gazaraino eramango gintuen autoa noiz ikusiko. Ez zen ageri. Eta ez balego  Ez, hor egon behar zuen. Inork ez zuen murketik egiten.

Farolen argitasunera, errepideari paraleloan eraikita zegoen murrutzarrean erreparatu nuen. Gero jakin nuenez, tunel antzeko batetik igaro beharra daukate Israelen lan egiten duten palestinarrek muga pasatzeko.

Azkenean iritsi ginen autoa zegoen tokira. Palestinar militar postuan, ezer esan gabe, gure paperak erakutsi eta kotxean sartu ginen hirurok. Gazara heldu ginenean, ni Al Quds Hotelean geratu nintzen. Aurretik bi frantsesek, ezer behar izatekoan, eurak Khan Youniseko ospitalean egongo zirela esan zidaten, eta nik, eskerrak emanez, ikusi arte agurtu nituen, zertara nindoan Gazara azaldu gabe. Edukazio txarrekoa, halakoa  Taxiak bere bidea jarraitu zuen.

Hotelean sartu eta harrera-gelan zegoen gizonezkoari zuzendu nintzaion ingelesez, gela bat eskatuz. Liburua atera eta dokumentazioa eskatu zidan. Zenbat egunetarako izango nintzen han galdetu zidanean, ez nuen jakin zer erantzun; azkenean pare bat egun izango zirela adierazi nion. Ez zuen egin inolako keinurik ez komentariorik estatubatuarra nintzela ikusi zuenean. Gaztetxo bat etorri zitzaidan, poltsa eramaten lagunduko zidala esanez. Ez zeukala pisurik adierazi ondoren, ezetz esan nion. Baina, ezetz esaterakoan mutiko haren aurpegian ikusi nuen tristeziaz ohartzean, zera erantsi nion arabieraz mintzatuz:

 Beno, hartu poltsa. Egia esateko, oso nekatuta nago.

Haren aurpegia beste bat izan zen hori esan nionean. Arabieraz mintzatu nintzelako ala propinaren pozez  Agian biengatik. Poltsa hartu eta azkar joan zen gelarantz. Gorantz gindoazela, gura barik, umeari begira aritu nintzen. Umea zen, bai, hamar-hamaika urte, gehiagorik ez, baina profesional baten moduan jarduten zuen.

 Zenbat urte dauzkazu   nik kuriositatez.

 Hamaika, laster egingo ditut hamabi  hazi egin zen hori esatean.

 Hain gaztea eta lanean… Nola duzu izena 

 Hossam. Hemen ez dago beste erremediorik jan gura badugu.

Harrituta begiratu nion. Bi arrazoigatik: nire nebaren izena zelako Hossam eta, bestetik, erantzun hain bizkorra eta argia ematearren. Mutiko hark eskolan egon beharko zukeen eta ez lanean. Baina, bere seriotasunari begiratuta, hori zela bere errealitatea sinistu nuen. Ez nuen izan jarraitzeko betarik, nire gela zegoen solairura iritsi baikinen. Hossamek poltsa hartu eta nire aurrean jarri zen, gelarako bidea hartuz.

 Hau da zure gela  esan zidan ate aurrean.

Nik giltzaz ireki eta barrura sartu ginen biok. Begiratu ere egin barik diru-zorrotik atera nituen txanponak  dolarretan  eman nizkion. Berak ez zien begiratu emandako txanponei; eskerrak emanez, gelatik irten zen. Nik ere, orduari begiratu eta gero, bazkalordurako denbora zegoela ikusi ondoren, irteteko asmoa hartu nuen. Buelta bat emango nuen eta informazio apur bat bildu Jabalyara joan aurretik, han bizi baitzen nire izeba Intisar.

Harrera-gelan mapa ikusi nuela gogoratu nintzen, eta hara zuzendu nituen pausoak. Harreragilea ez zegoen bere lekuan, baina mapak mahai gainean zeudenez, euretariko bat hartu eta egongelan jesarri nintzen hura begiztatzeko. Ez nintzen minutu askotan bakarrik egon. Harreragilea hurbildu zitzaidan ezer nahi nuen jakitera.

 Ezertan lagun diezazuket 

 Jabalyara joan beharra daukat eta informazio apur batez jabetu nahi nuke; horregatik hartu dut mapa.

 Kazetaria zara 

 Ez, medikua naiz.

 Lanik ez zaizu faltako han.

 Ez nator lanera. Familiako batzuen bila nabil  aurpegira begiratu nion hau esaterakoan; orduan ere ez nion sumatu harridurarik.

 Ez duzu izango erraza. Errefuxiatu-kanpo hori oso handia da. Palestinako handiena dela uste dut. Ia 200.000 lagun bizi dira bertan.

 Horrenbeste 

 Bai. Dena den, laguntzarik behar baduzu, prest edukiko duzu baten bat zuk nahi duzunerako. Nire izena Chadi da. Zure esanetara, andereño.

 Eskerrik asko. Behar badut, eskatuko dizut.

Chadik esandakoari bueltak ematen hasi nintzaion. Hain handia izanda, nola aurkitu izeba Intisar  Telefonoz deituko nion helbidea eman ziezadan. Baina ez badu funtzionatzen, zer egin  Zalantzan geratu nintzen. Azkenean, denborarik galdu gabe, izebari deitzea erabaki nuen. Markatu zenbakia eta itxaron egin nuen. Berehala ahots batek erantzun zidan, baina ez zen izeba, telefono operadorea baizik. Geroxeago deitzeko aholkatu zidan, lineak kolapsatuta zeudela. Chadiri galdetu nion ea luzaroan egoten diren telefonoak kolapsatuta. Barre egin zidan:

 Israeldarren beste trikimailu bat da. Jendea izorratzea baino ez dute pentsatzen. Hobeto arratsaldeko azken orduetan deitzen baduzu. Errazagoa izaten da komunikatzea ordu horietan.

Chadiren aholkua jarraitzea erabaki nuen; berak inork baino hobeto jakingo zuelakoan. Baietz esan ondoren, eta erlojuan bazkaltzeko ordua zela ikusi eta gero, jangelara joan nintzen. Bazkalostean telebista ikusten aritu nintzen. Khan Younisen israeldar tankeak sartu, helikopteroek misilak jaurti, eta Hamaseko kide bat eta honen semea hil zituztela esan zuten, eta autoan zihoazen beste bi zaurituta geratu zirela. Mapara begiratu eta Khan Younis Gazatik oso hurbil zegoela baieztatu nuen, hogeita bost kilometro. Beraz, erasoak buru gainean geneuzkan.

Iluntzean berriro deitu nion izeba Intisarri, eta oraingoan zortea izan nuen. Gazan nengoela eta hurrengo goizean berarekin izango nintzela adierazi nion. Ea bera etorriko zitzaidan bila galdetu zidan, eta ezetz esan nion, taxi bat hartuko nuela.

Horrela egin nuen hurrengo goizean. Taxia hartu eta Jabalyara abiatu nintzen. Jabalya errefuxiatuen kanpoa Gaza hiri-barrenaren gehigarria da. Nire inguruan hazten zihoan hiriari so geratu nintzen. Geografia latza, zementu kolorekoa, etxeak erdi-eginean (edo erdi deseginda), hiri arabiarren ezaugarri den zarata-nahasmenduan murgilduta. 200.000 biztanleko hiria.

Kaleetan barneratzen nindoan heinean, autoen klaxonak gero eta gutxiago entzuten ziren. Kaleak gero eta estuagoak, txikiagoak eta ilunagoak bihurtuz, bata bestearen barnean egongo balira bezala, geometria arraro bat eratzen zuten. Labirintoa zirudien. Galtzadan autoek eta zamadun astoek espazio beragatik borrokatzen zuten. Janari-dendetan platano ilarak, saski handiak mailukiz beterik eta beste zenbait fruta mota ikus zitezkeen. Eta gune hori utzita, aurrera egin zuen taxiak kale zabalagoetara.

Baina, atzean utzitako hori berezia bazen ere, nire arreta gehien erakarri zutenak graffitiz betetako hormak izan ziren. Pareta guztiak arabieraz idatzitako izkribuz estalita zeuden. Milaka, etengabeko lerroetan, kale guztietako hormetan, plazetan; eta kale bat amaitzen zenean hurrengoan jarraitzen zuten lerroek, libre zeuden hutsuneak bete arte. Palestinako historia hormetan ageri da. Eta ez bakarrik iraganeko historia, baizik eta aspaldian famatuak izan ziren kontrazeinuak, gaur-gaurko komunikazioaren sinbolo moduan geratu direnak.



Iritsi nintzen izeba Intisarren etxera. Irribarreak eta kuriositatea ongi etorrien eta agurren artean. Besarkada estuak guztien aldetik. Etxea, bi solairukoa zen. Teilatu gabekoa, terraza zeukan goian. Etxe aurrean jolasean zebilen haur pila bat etorri zitzaidan musuka, amen eta amonen agindua betez. Nire lehengusu-lehengusinak ziren guztiak 

 Ez: Jabalya bera, senideen arbola bat da. Ahaide asko gara hemen. Eta familiakoak ez direnak auzokoak dira, baina familia handi bat bagina bezala gara. Guztientzat daude etxe guztien ateak irekita.

Gero barrura sartu ginen. Izeba Intisar nire amaren ahizparik gazteena da. Alarguna. Lau seme-alabaren ama. Gazteena hamalau urteko mutila, Amer. Hura zen etxean geratzen zen gizonezko bakarra, besteak atzerriratuta baitzeuden, eta, beraz, berak zeukan hartuta familia-buruaren ardura. Sala baten erdian mahai handi bat zegoen. Bertan, mailuki handiak, ilar gordinak  hauek ohikoak dira etxe guztietan  eta hainbat gozoki. Kafea eta tea, txandaka edateko.

Izebak nire guraso eta nebak nola zeuden galdetu zuen. Pena zela hainbeste urtetan ikusi barik egotea. Nik ere pena sentitu nuen familiakoak hain barreiatuta zeudela ikustean, eta horrela adierazi nien, baina haiek bizitzaren arauak zirela eta onartu egin behar zirela esan zidaten.

Kortesiak eskatzen dituen arauak betez gero, amonaren berri eman ziezadala eskatu nion izebari. Gelan zegoen algarari ihes egiteko, logela batera eraman ninduen. Plastikozko aulki baten jesarri nintzen eta bera ohe gainean. Gela nahiko txikia zen, ozta-ozta kabitzen baitziren ohea, mesanotxea eta armairu txiki bat.

 Telefonoz esan dizudan legez, amona osaba Islahrekin dago, Rafahn. Lehen Ramallahn bizi ziren, baina, ez dakit jakingo duzun aspalditik dabiltzala israeldarrak erasoka inguru horretan. Palestinar gobernuaren aurkako atakeak egunerokoak izan direnez, Rafahra joatea erabaki zuten duela bi hilabete. Baina han ere ez daukate egoera hoberik. Izan ere, hasi Jeninetik eta Rafahraino, ez dago inon bakerik. Ez dakit nola amaituko dugun. Gaza ez dago fisikoki bakarrik isolatuta, mentalki ere isolamenduan bizi da. Biztanleen zentzuak minduta uzten dituen etengabeko erresumina, errepresioa eta mendekua elikatzearen aurrean gaude. Horregatik, amona zuekin bizitzea dela egokiena eta seguruena pentsatu dugu guztiok. Baina ez dakit azkenean konbentzituko dugun.

 Konbentzituko dugu, izeba, ez eduki zalantzarik  nik, nahiz eta ez egon hain seguru.

Izeba Intisarrek auto zahar bat zeukanez, izeba Adilarekin batera Rafhra joango ginen hirurok handik bi egunera. Izeba Adila beste kanpamendu baten bizi da, Gazatik hurbil dagoen Nouseirat errefuxiatu-gunean, hain zuzen. Ez zen hain handia, baina ezta hobea ere. Nire amak beti kontatu izan digu bere familia ez zela aberatsa, baina bai ondo zegoena, hau da, ezeren falta barik bizitzeko modua zeukana. Eta, orain, familiako guztiak errefuxiatuen kanpamenduetan, ia miserian bizi direla ikustean, frustrazioa, etsipena eta haserrea sentitzen hasita nengoen. Izeba Intisarrek egoera hori palestinar gehienek jasaten dutela azaldu zidan. Urte gehiegi daramate palestinarrek israeldarren menpe.



Rafahtik bueltan berriz bisitatuko nituen promesaz, hunkituta agurtu nituen familiako guztiak eta lagunak. Izeba Intisar ordu batzuk geroago ikusiko nuen. Beraz, taxi funtzioa betetzen zuen furgoneta kankarro bat hartu eta hotelerantz abiatu nintzen. Baina goizegi zela iruditu zitzaidanez, paseo bat ematea pentsatu nuen Gazan bertan. Ordaindu taxiari eta erakusleihoak ikusten entretenitu nintzen kale printzipalean.

Baina, bat-batean, gazte taldeak hasi ziren kalearen bi espaloietan biltzen. Nik ez nekien zer egin. Kuriositatea neukan; gazte haiek zertara bildu ziren han jakin nahi nuen. Puntu batera zuzenduta zeukaten begirada. Nik ere harantz zuzendu nituen nire begiak; ez nuen ikusten ezer, baina bazegoen zerbait gazte haientzat interesa zeukana.

Supituki, tiro-hotsen salmodia. Aztoramenak airea astindu zuen, zartailu baten klaskada izango balitz legez, eta bizitza izkina ertzetan makurtu zen. Nik ere babesa bilatu nuen kiosko baten atzean. Beste bi mutil zeuden han. Inor ez zebilen harrika, umeak amen gonapean ezkutatzen ziren. Zalapartak anbulantziei eman zien bidea, eta anbulantziek tiroketa berriei. Zertara zetorren eraso hura  Ez ote zegoen bakean hiria  Puntu ezberdinetatik tirokatzen zuten, mugitzen zen guztia apuntatuz. Dozenaka pertsona, gehienak emakumeak eta umeak, lurrean ahuspez etzan ziren, beldurraren beldurrez, aurpegiak lurzoruko hareari itsatsita.

Momentu bateko bake-unea aprobetxatuz, handik ihes egiteko, kalea gurutzatu genuen nirekin zeuden hiru mutilek eta nik. Atari txiki baten bilatu genuen babesa. Beste zenbait lagun ere gu geunden lekura etorri ziren. Baina bata zuriz jantzita zegoen sanitario batek maskarak jarri behar genituela esan zuenean, inori ezer esan gabe, kalera irten nintzen hurrengo zokondo baten bila. Gazte batzuek ikusi zutenean ni zer egiteko asmotan nenbilen, aldarrika hasi zitzaizkidan suizidio bat zela esanez. Euretariko batek, irten zegoen lekutik eta, besotik hartuta, bere lagunak zeuden babeslekura eraman ninduen dandarrez. Hori izan zen nire lehenengo sustoa. Baina ez bakarra, ezta azkena ere.



PUTZU BELTZERA
Hurrengo goizean, Gaza ondoko Nouseirateko errefuxiatu kanpamenduan bizi zen izeba Adila bisitatzera joatea erabaki nuen. Honekin ere egiten genuen berba telefonoz, baina beste osaba-izebekin baino gutxiago. Horregatik, denbora neukanez eta han nengoenez gero, sendikoak bisitatzea egokia zela pentsatu nuen. Aukera aprobetxatu behar nuen lehengusu-lehengusinak ezagutzeko.

Taxia hartu eta Nouseirat kanpamendura abiatu nintzen. Taxilariak kontuz ibiltzeko aholkatu zidan, soldadu israeldarrak  edo, hobeto esanda, Sharon  zoratuta zebiltzala-eta. Ez nituen hartu kontuan hark esandako hitzak. Zertara joango ziren, bada, kanpamendu miserable hartara soldadu israeldarrak 

Gainera, nik pentsatzen nuen, amerikarra izanik, inork ez zidala tiro egingo; oker nengoen. Kotxetik irten eta kalean gora hasi nintzenean, tiro zaparrada susmatu nuen. Subkontzienteak murru baten atzean babesteko esan zidan, eta eskerrak. Aurreko eraikinaren hormak zuloz beterik geratu ziren. Kalean ez zebilen inor tiroka soldadu israeldarrak izan ezik, ez zegoen harrika egingo zuen umerik.

Halako baten, jeep bat agertu zen kalearen goiko aldean. Ni nengoen lekura lau mutiko etorri ziren korrika. Etxe barruan sartu behar ginela esan zidaten. Eurek hori egin zuten. Ni bertan geratu nintzen. Harrokeriaz jokatu nuen orduan ere. Jeepa etxeari bueltaka hasi zen lehenago; gero barruan zihoazenak tiroka hasi ziren, ez dakit nori. Azkenean etxe barruan zeuden umeei. Objektiboa horiek zirela konturatu nintzen. Eta aldarrika hasi nintzaien autoan zihoazenei. Haiek tiroka jarraitu zuten, baina nik, harrituta, autoan zihoan bati bistarik kendu barik, oihu egin nuen:

 Nathan  Nathan 

Zoratuta nengoela  Ez. Jeeparen barruan zegoena nire senargaia zen. Ez dakit entzun zituen nire deiak. Agian bai, baina ez ninduen ezagutuko, buruzapia neramalako. Eta berriro aldarrikatu nuen haren izena.

 Nathan  Nathan 

Orduan ere ez zuen eman entzun zuenik. Izan ere, edozeri eta edonori tiroka zebiltzan soldaduak eta zarata handiegia ateratzen zuten. Ez dakit benetan Nathan ote zen. Ez nuen oihuka jarraitu. Bat-batean kolpe bat sentitu nuen buruan. Jausten nindoala iruditu zitzaidan, amaigabeko putzu beltzean erortzen ari nintzen. Gero, ezer ere ez.

Begiak ireki nituenean, apurka-apurka, nire betazalek tona bana zeukatelako, ezagutzen ez nuen leku baten nengoela konturatu nintzen. Non nengoen  Orientazioa galduta, jasanezineko buruko mina, leku ezezaguna; zer gertatu zitzaidan 

Ez neukan burua altxatzeko adorerik, eta berriro saiatu nintzen burua alborantz jiratzen, baina hain zen handia sentitzen nuen buruko mina, ez bainuen izan beste mugimendurik egiteko indarrik. Han geratu zen burua geldi; baina begiak bai hasi zirela mugitzen. Lehenengo, niri so zeuden begi beltz handietan pausatu ziren. Neska gaztetxoa zen, hanka zaurituta zeukan gazte beltzarana. Irribarre motel batez agurtu ninduen.

 Kaixo  Azkenean etorri zara bizien mundura  esan zidan ahots gozo batez.

 Bizien mundura   esan nion nik, zer esan nahi zuen ulertzen ez nuelarik.

 Bai. Inork ez zuen zentimorik ematen zure bizitzagatik  eta, nire harridura susmatzean, jarraitu zuen : egoera larrian zeunden, koman, horregatik diot.

Baina bizirik nengoen. Ezin nezakeen sinetsi. Infernura sartu nintzen eta osorik irteteko zoria izan nuen. Sekula ez naiz sentitu hain ahul, hain defentsa gabe. Hala ere, putzu beltz horretatik irtetea lortu nuela esan behar.



RAFAHRA
Bi hilabete lehenago pentsatu genuen moduan egin genuen Rafahrako bidaia. Izeba Adila eta ni izeba Intisarren autoan sartu eta harantz abiatu ginen.

Baina, aurretik, Al Quds Hotelera joan behar nuen. Nire maletak, paperak eta zenbait gauza bertan geratu baitziren gertatutakoaren ondoren. Harrera-gelan zegoen Chadi. Ez nekien gogoratuko zen nirekin, baina baiezkoan nengoen, gizon azkarra baitzen Chadi.

 Kaixo. Gogoratzen zara nirekin   irribarre batez ni.

 Andereño  Gogoratuko ez naiz ba  Hilda zeundela pentsatu dugu. Egunak pasatu eta agertzen ez zinenez, txarrena pentsatu genuen. Horregatik, zure gauza guztiak gorde egin ditugu, zure etxekoren bat bila etorriko zelakoan. Asko pozten naiz bizirik ikusteaz. Oraintxe bertan ekarriko dizkizut maletak eta gainerakoak.

 Mila esker, baina ez. Rafahra noa eta bueltan hartuko ditut.

 Zeuk nahi duzun moduan.

Chadik adierazi zidan Rafah zonarik miserableena zela eta, gainera, oso arriskutsua, Egiptoko mugan zegoelako, eta horren aitzakiaz soldadu israeldarren hilketa asko gertatu zirela bertan. Kontuz ibiltzeko aholkatu zidan. Eskerrak emanez hoteletik irten nuen. Kanpoan Intisar eta Adila izebak neuzkan itxaroten. Eta abiatu ginen amonaren bila.

Gezurra badirudi ere, Gazatik Rafahra zazpi kontrol pasatu genituen, berrogei kilometroko distantzian. Lehenengo kontrolean oztopoak jarri zizkiguten: arrazoia, ni estatubatuarra izatea. Solidarioa nintzen susmoa zeukaten. Baina izeba Intisarrek familiakoa nintzela frogatzeko abizenari begiratzeko eskatu zien. Murru-murru, baina azkenean utzi ziguten pasatzen.

Iritsi ginen Rafahra. Ia-ia Egiptoko mugan geunden. Kale nagusitik gindoazen, baina Rafah hiri bat baino gehiago errefuxiatu kanpamendu erraldoi bat dela frogatu nuen. Gure aurrean, kalearen amaieran, kontrol dorre bat ikus zitekeen. Horren aurretik pasatu behar genuen amona eta osaba bere familiarekin bizi ziren etxera ailegatzeko. Hala ere, ez genuen izan enkontru txarrik.

Harrera oso beroa egin ziguten osabak eta bere emazte defuntuaren familiakoek. Osaba alarguna zen; hiru seme-alaba zeuzkan, baina kanpoan zeuden ezkonduta. Ramallahko egoera txarra zela-eta, Rafahra joatea erabaki zutela esan zigun osabak, baina bertan ere egoera ez zela hobea eta laster bueltatzeko asmoa zeukala azaldu zigun.

Oso hunkigarria izan zen amona eta bion enkontrua. Baneukan haren argazki bat. Hark ere bai nirea. Ez zekien ni hara joango nintzenik. Horregatik, osaba Islahk Sawsan Palestinan zegoela esan zion. Ezin zezakeen sinetsi. Geroxeago Sawsan Rafahn zegoela esan zion, eta, handik minutu batzuetara, ba ote zeukan ni ikusteko gogorik galdetu; berak baietz esatean, osabak, eskuaz, hurbiltzeko keinu bat egin zidan. Amona negarrez hasi zen. Orduan, bere ondoan jarri eta besarkada baten hartu nuen, nire negar anpuluek amonaren anpuluekin bat egiten zutela. Gero musuka jan ninduen.

 Sawsan, Sawsan  Azkenean nire besoetan. Gure Jaunak begiak itxi orduko eman didan saria da hau. Nola dago nire alaba Leena  Eta zure aita  Eta nebak  Yunes ezagutzen dut, ni bisitatzera etorri baitzen Haifan sartu zenean. Hau alegrantzia…  negarrez jarraitu zuen, baina pozez beterik.

Guztiok geunden isilik amonaren berbak entzuten. Izan ere, bere aurpegi gozoa, azal fina eta begi samurrak gorabehera, halako indar bat zeukan bere gorputz meharrak. Oraindino galdu ez duen adorea. Amonaren presentziak maitasuna eta era berean errespetua sorrarazten zuen.

Nik neure bidaiaren arrazoia azaldu nion amonari. Palestina bizitzen ari zen egoera oso larria zenez, nire gurasoek Amerikara joatea nahi zutela adierazi nion. Ez zidan utzi amaitzen.

 Ni ez noa inora. Nik hemen nahi dut hil. Hiltzen banaute, Jaungoikoak nahi duelako izango da. Horrela dagoelako idatzita. Ni ez naiz mugituko nire jaioterritik. Eta ez egin ahaleginik, ez nauzue konbentzituko eta.

Eta ez genuen konbentzitu. Alferrik izan ziren bi izeben, osabaren eta nire argudioak, ez zuen amore eman. Eta joan ginen moduan bueltatu ginen.

Baina nik erabaki bat hartuta neukan ordurako, neu ere berton geratzeko erabakia. Ez zen bat-batekoa ideia izan. Memoria berreskuratu nuenetik nenbilen horretan pentsatzen. Eta azkenean, amona ikusi eta gero, ez zitzaidan zalantzarik geratzen. Berton geratuko nintzen.



NATHANEN AGURRA
Arratsalde baten, Nathanek telefonoz deitu zidan, gurekin egon nahi zuela esanez. Egun horretan gauezko guardiarik ez geneukanez, ez Yitzhadek ezta nik ere, afaltzera etortzeko esan nion. Ez genuen sarri elkar ikusten, noizbehinka bakarrik memoria berreskuratu nuenetik. Behin bakarrik mintzatu naiz harekin Gazan gertatutakoari buruz. Ukatu egin zidan bera zela nik eraso hartan ikusitakoa. Erratu egingo nintzela esan zidan. Onartu nituen hark emandako azalpenak, baina nik neure zalantzak neuzkan horri buruz. Beraz, ordutik aurrera, ahalik eta gutxien ikustea erabaki nuen. Yitzhadek, nire erabakia errespetagarria zela esan zidan, baina Nathan eta bion artekoa konpontzen ahalegindu behar nuela ere aholkatu zidan. Ez nion jaramonik egin. Nik neure mesfidantzak neuzkan. Hortaz, Nathanekiko harremana ez zen bikote batena, ezta lagun onen harremana ere, bi ezagunena baizik. Denbora behar nuen gauzak, asmoak eta pentsamenduak bere lekuan jartzeko. Egia esateko, zintzo portatu zen.

Afari gozo bat prestatu genuen. Eta laurok   Suha ere bai  gau atsegina pasatzeko prest geunden. Baina afalostean Nathanek jaurti zuen notiziak ustekabean harrapatu gintuen besteok.

 Estatu Batuetara itzuliko naiz.

 Zer  Noiz  Zergatik   nire galderak bata bestearen atzetik . Nola, abendura arte ez badaukazu permisorik 

 Betiko utziko dut ejerzitoa. Ez dut nahi gehiago jarraitu. Nahikoa da hemen ikusitakoa. Erabat aldatu dut militarra izatearen zentzuari buruzko iritzia. Ez nago batere ados Israelgo gobernuak Palestinarekiko daraman politikarekin.

 Hobeto berandu inoiz ez baino.

 Arrazoia. Bi urte hauetan itsuturik egon naiz; hobeto esanda, badira hilabete batzuk horretan pentsatzen hasita nagoena. Erabaki hau hartzera bultzatu ninduena Jeninen gertatutakoa izan da. Niretzat masakrea egin genuen han. Eta horrelako beste baten konplizea ez dut izan nahi. Zeren, dirudienez, han gertatutakoaren bidetik beste bat etorriko da. Horregatik bueltatuko naiz Estatu Batuetara.

Suharen begiak negarrez beteta zeuden. Zergatik  Ez nuen uste Nathanen joateagatik izango zenik. Ez zen bere begiko. Baina gero konturatu nintzen Jenin aipatu zuela Nathanek, eta horrek Suhari oroipen tristeak ekarriko zizkiola. Ni ere apur bat hunkituta nengoen; ez zen harritzekoa, Nathanen damua ikusita. Baina gogorrarena egin behar nuen.

 Sawsan  lehenengo aldiz deitzen ninduen horrela , nahi duzu nirekin etorri 

Yitzhadek, tabakoa behar zuelako aitzakian, irten egin behar zuela esan zuen eta Suhari laguntzeko eskatu zion. Nathan eta biok bakarrik utzi nahi gintuen. Baina ez zela beharrezko gu bakarrik geratzea esan nion, Nathani esateko neukana guztiek entzutekoa zela. Eta Nathani zuzenduz zera esan nion:

 Ez, Nathan. Zuk, beste Jenin bat gertatzeko bidean goazela esan duzu. Horrek nire lekua hemen dagoela esan nahi du  seguru nengoen aurretik erabaki nuenaz.

 Banekien zer erantzungo zenidan  esan zuen Nathanek, bere ahotsean halako dardara bat nabaritzen zitzaiolarik.

 Ez, Nathan, ez da zuk pentsatzen duzuna. Momentuz ez dago inor nire bihotzean. Hemen geratzeko asmoa daukat gatazka hau amaitzen ez den bitartean. Ez dago denborarik beste ezertarako. Gero ez dakit zer gertatuko den.



Zisjordania eta Gazan ezinezkoa da etorkizunerako planak egitea. Palestinarrek ere ez daukate etorkizunean pentsatzerik.



AZKENA
Gaur, urtebete geroago, gure bizimodu pertsonala hobetu egin dela esan genezake. Orain Jerusalemen bizi gara eta Makassed ospitalean egiten dugu lan Yitzhadek eta biok. Palestinako inportanteena da, baina ONG palestinar baten eskuetan dago, erakunde internazionalen laguntzaz.

Apartamentu handiago bat hartu dugu, Suha ere gurekin bizi delako. Hau erizain izateko prestatzen ari da. Neskato bizkorra da eta laster amaituko ditu ikasketak. Yitzhad eta nire arteko harremana estutu egin da, baina ez daukagu ezkontzeko ez umerik izateko asmorik, ez behintzat egoera hobetzen ez den artean. Ez dut nahi kaiola baten preso izango den haur bat, nahiz eta kaiola handia izan.

Palestinako egoerari dagokionez, situazio larria areagotu egin dela esan beharra dago. Ez da ikusten esperantzarako zirrikitu bat ere. Gu hemen gabiltza jo eta ke, erakunde internazionalen laguntza eske, baina gaur arte ezer gutxi lortu dugu. Baina ez dugu etsiko. Gero eta gehiago gara horretan dihardugunok, bai palestinarrak bai israeldarrak bai mundu guztiko solidarioak ere. Baina ez gara nahiko Sharon eta Bushen bihotzak biguntzeko. Horiek harria eta horma baino gogorragoak dira eta belarriak hormigoiz tapatuta dauzkate.

Eta ezin nezake sinistu mundu  zibilizatuak  begiak ixten dituenik. Gor eta mutu bihurtu da mendebaldeko gizartea, bere ahotsa altxatu gabe jarraitzen baitu. Eta egiten duenean, hain ahula eta eskasa da, ez baitu etxeko leiho eta balkoietatik irteten. Ikusi egin behar aurrerantzean gauzak aldatzen diren.


